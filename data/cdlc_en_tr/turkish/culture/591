Mart 2011'den önce New York'ta yaşayan bir fotoğraf rötuşçusuydum. Bizler solgun, gri yaratıklarız. Karanlıkta, penceresiz odalarda saklanırız ve genellikle güneş ışığından kaçınırız. Sıska mankenleri daha sıska, mükemmel tenleri daha mükemmel ve imkansızı mümkün hale getiririz, ve basın tarafından sürekli eleştiriliriz, fakat bazılarımız yılların deneyimine sahip gerçekten yetenekli sanatçılarız ve görüntüleri ve fotoğrafı gerçekten takdir ederiz.
11 Mart 2011'de, dünyadaki herkes gibi, ben de Japonya'da meydana gelen trajik olayları evden izledim. Kısa bir süre sonra, gönüllü olduğum bir kuruluş olan All Hands (Tüm Eller) Gönüllüleri olay yerindeydi, birkaç gün içinde müdahale çalışmalarının bir parçası olmuşlardı. Diğer yüzlerce gönüllüyle birlikte, ben de sadece evde oturamayacağımızı biliyordum, böylece üç haftalığına onlara katılmaya karar verdim.
13 Mayıs'ta, Ōfunato kasabasına yol aldım. Burası Iwate Bölgesinde, yaklaşık 50,000 kişinin yaşadığı küçük bir balıkçı kasabası, dalgaların ilk vurduğu yerlerden biri. Suların burada 24 metreyi aşan yükseğe ulaştığı ve iç kısımlara doğru üç kilometreden fazlar ilerlediği kaydedildi. Tahmin edebileceğiniz gibi, kasaba harap olmuştu.
Kanallardan ve hendeklerden enkaz çıkardık. Okulları temizledik. Evleri çamurdan arındırdık ve temizleyip yenileme ve iyileştirmeye hazır hale getirdik. Yerel balık işleme tesisinden tonlarca ve tonlarca kokuşmuş, çürümüş balık leşlerini temizledik. Kirlendik ve bu hoşumuza gitti.
Haftalarca, tüm gönüllüler ve yerliler benzer şeyler buluyorlardı. Fotoğraflar ve fotoğraf albümleri, kameralar ve SD kartlar buluyorlardı. Ve herkes aynı şeyi yapıyordu. Bunları biriktiriyorlardı ve farklı kasabalardaki birçok yere bunları saklamaları için teslim ediyorlardı.
İşte, o ana kadar bu fotoğrafların bu insanların kişisel kayıplarının ne kadar büyük bir bölümünü oluşturduğunu fark edememiştim. Dalgalardan hayatlarını kurtarmak için kaçarken sahip oldukları her şey, hem de her şeyin geride bırakılması gerekiyordu.
Oradaki ilk haftamın sonunda, kendimi kasabadaki bir tahliye merkezine yardım ederken buldum. Kaplıcayı, halka açık olan kaplıcayı, büyük devasa küvetleri temizlemelerine yardım ediyordum. Burası aynı zamanda kasabada fotoğrafları toplayan tahliye merkezlerinden biriydi. Burası insanların fotoğrafları teslim ettikleri yerdi ve o gün, fotoğrafları elle temizlemeye başlamak için onlara yardım etmem konusunda bana güvenmeleri, beni onurlandırdı.
Evet, duygusaldı ve ilham vericiydi, her zaman, kalıpların dışında düşünmeyi duyardım , fakat gerçekten de kendi kalıplarımın dışına çıktığımda bir şey oldu. Fotoğraflara bakarken bazılarının yüzyıldan eski olduğunu, bazılarının hala baskı stüdyosundan gelen zarf içinde olduğunu gördüm, bir rötuşçu olarak, yırtıkları düzeltip çizikleri onarabileceğimi düşünmekten kendimi alıkoyamadım, ve bunu yapabilecek yüzlerce insan tanıyordum. O akşam, Facebook üzerinden birkaç kişiye ulaştım ve sordum; ertesi sabah, gelen yanıtlar oldukça fazlaydı ve hepsi çok olumluydu, bunu denememiz gerektiğini biliyordum. Böylece fotoğraflara rötuş yapmaya başladık.
Bu, ilkiydi. Aşırı zarar görmemişti, fakat kızın yüzünde suyun neden olduğu renk bozukluğu büyük bir incelik ve hassasiyetle onarılmalıydı. Aksi takdirde, o küçük kız artık o küçük kız gibi görünmeyecekti ve bu da en az fotoğrafın hasar görmüş olması kadar trajikti. (Alkış)
Zamanla, neyse ki, daha çok fotoğraf geldi ve daha çok rötuşçuya ihtiyaç vardı, yine Facebook ve Linkedin üzerinden insanlara ulaştım ve beş gün içinde, 12 farklı ülkeden 80 kişi yardım etmek istedi. İki hafta içinde, katılmak isteyen kişi sayısı 150 olmuştu. Temmuz'a kadar, Japonya'da büyüdük ve komşu kasaba Rikuzentakata'ya, daha kuzeyde Yamada adlı kasabaya yayıldık. Haftada bir gün kurulan ve insanların fotoğraflarını düzelttirdikleri geçici fotoğraf kitaplıklarında tarama ekipmanlarımızı hazırlıyorduk. Yaşlı kadınların bazıları daha önce tarayıcı görmemiş oluyorlardı, fakat kayıp fotoğraflarını bulduktan 10 dakika sonra bunları bize verip taratıyor, bir bulut sunucuya yükletiyorlardı; bunlar dünyanın diğer tarafında bir yerde bir gaijin, yani yabancı tarafından indiriliyor ve düzeltilmeye başlanıyordu.
Ancak, bunları geri almanın ne kadar sürdüğü tamamen farklı bir hikaye, ve açıkça ne kadar hasarlı olduğuna göre değişiyordu. Bir saat sürebilirdi, Haftalarca sürebilirdi. Aylarca sürebilirdi. Bu fotoğrafta kimono'nun sudan hasar görmeyen detayları ve renginin geri kalan bölümleri ortaya çıkarılarak, büyük ölçüde elle çizilmesi veya tamamlanması gerekiyordu. Bu oldukça zaman alıcıydı.
Bütün bu fotoğraflar sudan hasar görmüştü, tuzlu suya batmıştı, bakterilerle kaplanmıştı, bazen kanalizasyonda, hatta akaryakıt içinde; tüm bunlar zamanla fotoğraflara zarar vermeye devam edecekti; dolayısıyla bunları elle temizleme, projenin büyük bir bölümüydü. Fotoğraf temizlenmeden, kurumadan ve iyileştirilmeden rötuş yapamıyorduk.
Elle temizleme işinde şanslıydık. Bizi yönlendiren inanılmaz bir yerli kadın vardı. Hasar görmüş bu fotoğraflara daha fazla zarar vermek çok kolaydı. Takım liderim Wynne'in bir keresinde dediği gibi, bu birine dövme yapmak gibidir. Bunu berbat etme şansınız yoktur.
Bize bu fotoğrafları getiren kadın şanslıydı, yani fotoğraf anlamında. Bunları kendisi elle temizlemeye başlamış fakat daha çok zarar verdiğini fark ettiğinde bırakmıştı. Fotoğrafın ikinci kopyası da vardı. Kocasının ve kadının yüzü gibi, aksi takdirde düzeltmemizin tamamen imkansız olacağı yerlerde biz, sadece ikisini bir fotoğrafta birleştirerek tüm fotoğrafı yeniden oluşturabildik.
Fotoğrafları almaya geldiğinde, hikayesinin bir bölümünü bizimle paylaştı. Fotoğraflar, yerel bir itfaiyede enkazın içinde bir zamanlar evlerinin bulunduğu yerden çok uzakta, kocasının iş arkadaşları tarafından bulunmuştu ve kocasını tanımışlardı. Tsunami'nin olduğu gün, tsunami kapaklarının kapalı olmasını sağlamaktan sorumluydu. Sirenler çaldığında, suya doğru gitmesi gerekiyordu. İki küçük oğlu, artık o kadar küçük değiller ama iki küçük oğlu okuldaydı, farklı okullarda. Bir tanesi suya yakalandı. Hepsini tekrar bulması ve hepsinin hayatta olduğu bulması bir hafta sürdü.
Ona fotoğrafları verdiğim gün en küçük oğlunun 14. doğum günüydü. Ona göre, olan her şeye rağmen, bu fotoğraflar oğluna verilecek mükemmel hediyeydi, tekrar bakacağı bir şey, hayatındaki her şeyin tamamen değişmediği veya yıkılmadığı Mart'ın o gününden, hala korkmadığını hatırladığı geçmişten bir şey.
Japonya'da altı ay sonunda 1,100 gönüllü All Hands'den (Tüm Eller) gelip geçti; yüzlercesi bize 135,000'den fazla fotoğrafı elle temizlemeye yardım etti, büyük çoğunluğu - (Alkış) - aslına bakılırsa büyük çoğunluğu sahiplerini yeniden buldu, bu önemliydi. Dünyanın her yerinden beşyüzden fazla gönüllü 90 aileye yüzlerce fotoğrafı tamamen yenilenmiş ve rötuşlanmış olarak geri vermemize yardım ettiler. Doğrusunu söylemek gerekirse, bu süre içinde, ekipman ve malzemelere yaklaşık bin dolardan daha fazla harcamadık, çoğu da yazıcı mürekkebi içindi.
Sürekli fotoğraf çekeriz. Fotoğraf birinin veya bir şeyin, bir yerin, bir ilişkinin, sevilen kişinin hatırasıdır. Hafıza koruyucumuz ve geçmişimizdir, kurtaracağımız son şey ve aramak için geri döneceğiniz ilk şeydir. Bütün proje bununla ilgiliydi, insanlığın bu küçük parçalarını yeniden canlandırmak, insanlara bu bağlantıyı geri vermekle ilgiliydi.
Böyle bir fotoğraf, birine bu şekilde iade edildiğinde onu alan insanın hayatında büyük bir fark yaratacaktır.
Bu proje rötuşçuların hayatında da büyük farklılıklar yarattı. Bazıları için daha büyük bir şeyle bağlantı kurmalarını, bir şeyi geri vermelerini ve yeteneklerini sıska mankenler ve mükemmel ciltler dışında bir şey için kullanmalarını sağladı.
Konuşmamı onlardan birinden, Cindy'den aldığım bir emaille bitirmek istiyorum, bunu, sonunda altı ay sonra Japonya'dan döndüğüm gün aldım.
"Çalışırken bu kişileri ve görüntülerin anlattığı hikayeleri düşünmekten kendimi alamadım. Özellikle bir tanesinde, her yaşta kadının olduğu bir fotoğraf, büyükanneden küçük kıza, hepsi bir bebeğin etrafında toplanmışlar, bu beni çok etkiledi, çünkü ailemde de benzer bir fotoğraf var, büyükannem ve annem, ben ve yeni doğmuş bebek fotoğrafı duvarımızda asılı durur. Tüm dünyada, çağlar boyunca temel ihtiyaçlarımız hep aynıdır, değil mi? Teşekkür ederim. (Alkış) (Alkış)