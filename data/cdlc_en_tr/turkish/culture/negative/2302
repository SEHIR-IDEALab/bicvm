Okullardaki öğle yemekleri ile ilgili meselem bir sosyal adalet problemi. Berkeley Birleşik Okul Bölgesi'nde Beslenme Hizmetleri Müdürü'yüm. 90 çalışanım, 17 mekanım ve 9,600 çocuğum var. Günde 7,100 tabak yemek yapıyorum ve bunu 2 yıldır yaparken Amerika'da çocukları besleme tarzımızı değiştirmeye çalışıyorum. Ve bugün size birazcık bunlardan bahsetmek istiyorum. Bunlar salata büfesi başında bazı çocuklarım. Bütün okullarımıza salata büfeleri koydum. Oraya gittiğimde herkes bunun yapılamayacağını söyledi: Küçük çocuklar salata büfesinden karınlarını doyurmazlar, Büyük çocuklar içine tükürürler. İkisi de yaşanmadı.
Bu işi üstlendiğimde gerçekten vizyonumun ne olması gerektiğini anlamaya çalıştım: Çocukların yemek ile olan ilişkisini gerçekten nasıl değiştirebiliriz? Ve bunu neden değiştirmemiz gerektiğini size anlatacağım, fakat mutlaka bunu değiştirmeliyiz. Ve şimdi anlıyorum ki, çocuklara sağlıklı gezegen, sağlıklı gıda ve sağlıklı çocuklar arasındaki ortak yaşam ilişkisini öğretmeliydik. Ve bunu yapmazsak, karşı tez - aksini duymuş olsak da - neslimizin gerçekten tükeneceğidir, çünkü çocuklarımızı ölümüne besliyoruz. Bu benim temel dayanağım.
Hasta çocukların daha da hasta olduğunu görüyoruz Ve bunun olmasının ana sebebi besin sistemimiz, devletin gıdayı ticari mal haline getirmesi, devletin gıdaya bakış açısı ve ABD Tarım Bakanlığı'nın çocuklarımızın tabağına yemek koyma tarzıyla ilgili bu yöntem sağlıksız ve sağlıksız yemeğin okullarımıza girmesine izin veriyor. Ve söylemeye gerek yok, hepimiz çocuklarımızı ya da torunlarımızı, yeğen ya da kuzenlerimizi okula gönderiyoruz ve onlara öğrenmelerini, değil mi? okullarda ne varsa öğrenmelerini söylüyoruz. Ve bu çocukları kötü gıdayla beslerseniz, onlara bunu öğretirsiniz. Bütün mesele bundan ibaret.
Bu noktaya varmamızın sebebi büyük tarım ticaretidir. Şu an çoğumuzun ne yiyeceğine kendi karar vermediği bir ülkede yaşıyoruz. Büyük şirketler görüyoruz, Monsanto ve DuPont - Agent Orange (bitki öldürücü) ve lekeye dirençli halıyı üretenler - ülkemizde ticari olarak üretilen tohumların %90'ına hakimler. Bunun gibi 10 şirket, manavımızda satılanların çoğunu, insanların yediklerinin büyük kısmını kontrol ediyorlar ki bu gerçekten, gerçekten bir problemdir.
Bu konular ve çocukların yediklerini nasıl değiştirebileceğim hakkında düşünmeye başladığımda aslında onlara ne öğreteceğimize odaklanmaya başladım. Ve ilk şey bölgesel besinler hakkındaydı - bizim bölgemizden olan besinleri yemeye çalışmak. Ve şüphesiz, fosil yakıt kullanımı böyleyken, ya da fosil yakıtlar tükenirken petrol kullanımı zirvedeyken, petrol- biliyorsunuz, gerçekten düşünmeye başlamalıyız gıdayı yemeden önce 1,500 mil (2,400 km) taşıyabilir miyiz, taşımalı mıyız, taşımamalı mıyız ? Sonra çocuklarla bunun hakkında konuştuk, ve gerçekten çocuklarımızı bölgesel besinlerle beslemeye başladık.
Ve sonra organik gıdalardan bahsediyoruz. Şu an çoğu okul bölgesinin organik gıda almaya maddi gücü gerçekten yetmiyor, ama biz, ulus olarak kimyasal maddelere boğulmamış besinleri tüketmeyi, yetiştirmeyi ve onlarla çocuklarımızı beslemeyi düşünmeye başlamak zorundayız. Çocuklarımızı böcek ilaçlarıyla, bitki öldürücülerle, antibiyotiklerle ve hormonlarla beslemeyi sürdüremeyiz. Bunu yapmayı sürdüremeyiz. Biliyorsunuz ki bu işe yaramıyor. Ve bunun sonuçları çocukların hastalanmasıdır.
Dikkatinizi çekmek istediğim konulardan biri de antibiyotikler. Amerika'da tüketilen tüm antibiyotiklerin %70'i hayvancılıkta kullanılıyor. Biz çocuklarımızı her gün et ve diğer hayvansal proteinlerdeki antibiyotikle besliyoruz. %70 - bu inanılmaz. Ve bunun sonucunda da hastalanıyoruz. Koli bakterisi gibi düzeltemeyeceğimiz, çocuklar hastalandığında onları iyileştiremeyeceğimiz hastalıklar var. Ve bildiğiniz gibi antibiyotikler kesinlikle gereğinden fazla reçeteleniyor. ama bu gıda tedariği ilgili bir sorundur. En sevdiğim gerçeklerden biri ise ABD tarımı her yıl 1.2 milyar pound (544 milyon kg) böcek ilacı kullanır. Bu her birimizin ve çocuklarımızın evdeki 5 poundluk (2.26 kg) torbalar kadar böcek ilacı tükettiği anlamına gelir. Burada böyle bir torbam olsa ve onu parçalayarak açsam, yerde oluşacak yığın her sene tükettiğimiz ve çocuklarımızı beslediğimiz gıdanın içindeki böcek ilacı kadar olacaktır. Amerika'daki tüketim ve üretim tarzımız yüzünden.
ABD Tarım Bakanlığı gıda ürünlerindeki bu antibiyotiklere, hormonlara ve böcek ilaçlarına izin veriyor, ve bakanlık bu reklam için Time dergisine para ödüyor. Tamam, Rachel Carson ve DDT hakkında da konuşabilirdik, ama biliyoruz ki bu sizin için de benim için de iyi olmaz. Ve işte ABD Tarım Bakanlığı'nın gıda ürünlerimizde izin verdiği budur. Ve bu değişmek zorunda. ABD Tarım Bakanlığı çocuklarımıza ne yedirdiğimizin ve neye izin verildiğinin koşulsuz tek karar vericisi olarak görülemez. Aslında bizim için hep en iyiyi düşündüklerine inanamayız. Bütün bunların karşı tezi sürdürülebilir gıdadır. Bu gerçekten uğraştığım ve insanların anlamasını istediğim şey. Gerçekten çabalıyorum ve bunu çocuklarımıza öğretiyorum. Bence en önemlisi bu. Bu, gıda tüketiminde; çocukların sağlıkla büyümeye devam ettiği bir gezegende ve karşılaştığımız olumsuz etkileri gerçekten azaltmaya çalışan tarzdadır. Bu gerçekten sadece yeni bir fikir. Yani, insanlar sürdürülebilirliği tartışıyorlar ama sürdürülebilirliğin ne olduğunu anlamak zorundayız.
200 yıldan az zamanda, yani sadece birkaç nesilde, 200 senede geldiğimiz nokta %100, %95 çiftçiden %2'den daha az çiftçiye geriledik. Şimdi tutukluları çiftçilerinden çok bir ülkede yaşıyoruz. 2.1 milyon tutuklu, 1.9 milyon çiftçi. Ve bir tutukluyu hapiste tutmak için yılda ortalama 35,000 dolar harcıyoruz. ve okul yönetimleri bir çocuk beslemek için yılda 500 dolar harcıyor. Suçlularımızın olması hiç de şaşılacak bir şey değil.
(Kahkahalar)
Ve şimdi ise, hastalanıyoruz Biz hastalanıyoruz ve çocuklarımız hastalanıyor. Bu onları neyle beslediğimizle ilgili. İçimize giren neyse biz oyuz. Ne yersek gerçekten oyuz. Ve bu yoldan devam edersek, çocuklarımızı kötü gıdayla beslemeye devam edersek, çocuklarımıza sağlıklı gıdanın ne olduğunu öğretmemeye devam edersek, ne olacak? Neler olacak biliyor musunuz? Bizim bütün sağlık sistemimize ne olacak? Olacak şey, yaşam süresi bizimkisinden kısa çocuklarımız olması. CDC -Hastalık Kontrol Merkezi- 2000 yılında doğan çocuklardan - bugün yedi-sekiz yaşında olanlar - her 3 beyaz çocuktan birinin, her iki Afrika-Amerikalı veya Hispanik çocuktan birinin, hayatlarında şeker hastalığına yakalanacaklarını açıkladı. Ve hatta, çoğunun daha liseden mezun olmadan önce hastalanacaklarını da söylediler. Bu demek oluyor ki okul çağındaki çocukların %40 ya da %45'i insüline bağımlı olabilir. 10 yıl içinde! 10 yıl içinde.
Ne olacak? Hastalık Kontrol Merkezi daha da ileri giderek 2000 yılında doğan bu çocukların ülkemiz tarihinde ebeveynlerinden daha genç bir yaşta ölen ilk nesil olabileceğini iddialarına kattı. Ve bu onları beslediğimiz şeyler yüzünden. Çünkü 8 yaşındakiler karar vermeye başlamazlar, ve eğer karar veriyor olsalardı, terapide olurdunuz. Biliyorsunuz, bizler çocukların yediklerinden sorumluyuz. Hay Allah! Belki çocukların ne yediğinden onlar sorumludur. Büyük şirketler besin değeri yüksek olmayan gıdaları çocuklara pazarlamak için yılda 20 milyar dolar harcıyor. Yılda 20 milyar dolar. Çoğu çocuğun gördüğü 10.000 reklam. Her bir dolar için 500 dolar harcarlar. 500 dolar: Çocukların yememesi gereken yemekleri pazarlarken. Sağlıklı besleyici gıdaları pazarlamak için harcadıkları her bir dolar için. Bunun sonucu çocukların tavuk parçalarını yemezlerse öleceklerini düşünmeleridir.
Herkes gittikçe daha fazla, daha da fazla yiyiyor olması gerektiğini düşünüyor. Bu ABD Tarım Bakanlığı'nın porsiyon büyüklüğü, bu küçük ufak şey. Ve oradaki benim kafamdan daha büyük olan ise McDonalds, Burger King ve diğer büyük şirketlerin bizim yememiz gerektiğini düşündükleridir. Nasıl bu boyda servis yapabiliyorlar? Neden 29 sente en büyük boy içecek ve 99 sente çift köfteli burger alabiliyoruz? Bu, devletin gıdayı ticari mala dönüştürmesiyle, ucuz mısır ve ucuz soyanın gıda ürünlerinin içine sokuşturularak bu besin değeri olmayan olmayan gıdaları gerçekten, gerçekten ucuz hale getirmesinden kaynaklanır. Bu nedenle bu konuya sosyal adalet sorunu diyorum.
Bunu Berkeley'de yapıyorum demiştim ve şimdi aklınızdan şöyle geçebilir: "Berkeley, tabii ki bunu Berkeley'de yapabilirsin." İşte bu, 24 ay önce karşılaştığım yemek. Bu yemek bile değil. İşte çocuklarımıza yedirdiğimiz saçmalıklar: Büyük boy Meksika Dürümleri, kızarmış sosisli sandviçler, kapalı pizzalar ve ızgarada pişirilmiş peynirli sandviçler. Her şey plastik veya karton kutuda geliyordu. Personelimin tek mutfak aleti maket bıçağıydı. Mutfağımda çalışan tek alet konserve açacağıydı, çünkü eğer yiyecek konservede gelmezse, donmuş olarak bir kutuda gelirdi. ABD Tarım Bakanlığı işte buna izin veriyor. ABD Tarım Bakanlığı tüm bunlara izin veriyor. Çözemediyseniz, bunlar milföy böreği ve bazı diğer kek çeşitleri. Tavuk parçaları, kızrmış patates topları, yüksek fruktozlu sütlü çikolata, karışık meyve suyu - bir geri ödenebilir yemek.
Bu, devletin çocuklarımızı beslemek için uygun gördüğü şey. Bu uygun değil. Anlıyor musunuz? Bu uygun değil. Ve bizim, hepimizin, bunun bizimle ilgili olduğunu ve bu noktada bir fark yaratabileceğimizi anlaması gerekiyor. Herhangi birinizin tavuk parçalarını icat edip etmediğini bilmiyorum; ama eğer ettiyseniz eminim zengin oldunuz. Ama bir tavuğun bir kalbe, zürafaya ya da yıldıza benzemesi gerektiğine kim karar verdi? Aslında, Tyson karar verdi; çünkü tavuğun içinde tavuk yok. Ve onların akıllarına bu zırvaları çocuklara satabileceğimiz geldi. Çocuklara tavuğun tavuk gibi göründüğünü öğretmenin nesi yanlış? Ama çoğu okulun sunduğu bu. Aslında, bu çoğu ebeveynin sunduğu şey olabilir, bizim çabaladığımız ve sunduğumuz şeyin tersine.
Çocuklar ve gıdayla ilgili tüm bu örneklemi gerçekten değiştirmemiz gerekiyor. Çocuklara tavuğun zürafa olmadığını gerçekten öğretmeliyiz. Sebzeler aslında renklidir - onların tadları var, havuçlar toprakta yetişir, çilekler toprakta yetişir. Bir çilek ağacı ya da havuç çalısı yok. Evet, çocuklara bütün bunlar hakkındaki öğretme tarzımızı değiştirmek zorundayız. Yapabileceğimiz çok şey var. Çiftlikten okula programını uygulayan birçok okul var. Okullarına gerçekten taze gıda getiren birçok okul var.
Şu an Berkeley'de, tamamen taze gıdaya geçtik. Ne yüksek früktozlu mısır pekmezimiz, ne trans yağlarımız, ne de işlenmiş gıdalarımız var. Her gün sıfırdan başlayarak yemek pişiriyoruz. Gıdalarımızın %25'i ... (Alkış) -teşekkür ederim- Hazırladıklarımızın %25'i organik ve yerel. Biz yemek yapıyoruz. Bunlar benim ellerim. Her sabah 4'te kalkıp çocuklar için yemek pişirmeye gidiyorum, çünkü bizim yapmamız gereken şey bu. Çocuklara kimyasal dolu, işlenmiş çerçöp sunmayı sürdüremeyiz ve onların sağlıklı vatandaşlar olmasını bekleyemeyiz. Bir sonraki nesil ya da ondan sonraki neslin böyle düşünebilmesini sağlayamayacaksınız, eğer düzgün beslenmezlerse. Eğer sürekli kimyasalları yerlerse düşünmeyi beceremeyecekler. Akıllı olmayacaklar. Ne olacak biliyor musunuz? Sadece hasta olacaklar.
Başka bir şey ise - Berkeley'e gittiğimde orada gördüğüm bir şey ki bu insanlara oldukça ilgi çekici gelen bir şeydi, çok, çok farklıydı ve bunu pazarlamam gerekliydi. Her ebeveynin evine gönderdiğim bu takvimlerle karşılaştım. Ve bu takvimler gerçekten benim programımı düzenlemeye başladı. Şu anda okul bölgemizdeki tüm yemek ve bahçe işleri derslerinden sorumluyum. Ve bu da bu hafta okullarda sunduğumuz tipik bir menü. Kenardaki yemek tariflerini görüyor musunuz? Bunlar yemek pişirme derslerimde çocukların öğrendiği tarifler. Bahçe işleri derslerinde bu malzemelerin tadına bakıyorlar. Ayrıca onları yetiştiriyor da olabilirler. Ve biz bunları kafeteryalarda sunuyoruz. Eğer çocuklarımızın gıdayla olan ilişkisini değiştireceksek, bu, kafeteryalarda lezzetli ve besleyici gıda ile olacaktır. Yaparak öğrenme - hepsini birbiriyle ilişkilendirmek için yemek pişirme ve bahçe işleri derslerine ve akademik müfredata bir göz atın.
Şimdi muhtemelen ABD Tarım Bakanlığı'nı sevmediğimi düşünüyorsunuz ve onların besin piramidini ne yapacağım konusunda hiçbir fikrim olmadığını - bu üstünde gökkuşağı olan baş aşağı piramit, bilmiyorum. Gökkuşağının sonundaki hedefe yaklaşmak, Bu konuda ne yaptığınızı bilmiyorum. Bu yüzden, kendi çözüm yolumu buldum. Bu, internet sitemde İngilizce ve İspanyolca olarak mevcut ve bu çocuklarla gıdalar hakkında görsel bir konuşma yolu. Gerçekten minik hamburger, gerçekten büyük sebzeler. Bunu değiştirmeye başlamak zorundayız. Çocuklarımızın, gıda seçimlerinin büyük bir fark yarattığını anlamalarını sağlamalıyız. Yemek pişirme derslerimiz var - ve bunun için okullarımızda dersliklerimiz var, ve bunların bu kadar önemli olmasının nedeni öyle ki bir nesil yetiştirdik ki, belki de iki nesil, çocuklar her dört öğünden birini ayak üstü yiyor, her dört öğünden biri arabanın içinde yeniliyor ve her son dört öğünden biri televizyon ya da bilgisayar karşısında yeniliyor. Çocuklar ne öğreniyor? Nerde ailenin birlikte geçirdiği zaman? Nerde sosyalleşme? Nerde tartışma? Nerde konuşmayı öğrenme? Anlıyorsunuz, bunu değiştirmeliyiz.
Çocuklarla çok çalışıyorum. Bunlar Harlem'de birlikte çalıştığım çocuklar. AKILLICA YE (EATWISE) - Akıllıca yemek yemeyi aşılayan aydınlanmış ve farkında gençlik. Çocuklara kola ve turta-tostun kahvaltı olmadığını öğretmek zorundayız. Çocuklara saf şeker yediklerinde aynı ilaç kullandıkları zaman gibi enerjik olabileceklerini öğretmeliyiz. Ve her şeyi bir araya getirmeliyiz. Tüm okullarımızda atıklar gübreye dönüştürülebiliyor. Bütün okullarımızda geri dönüşüm var. Biliyorsunuz, evde yapabileceğimiz ve önemli olduğunu düşündüğümüz şeyleri okulda çocuklarımıza öğretmeliyiz. Bu onların öyle bir parçası olmalı ki gerçekten onu öğrenebilsinler. Çünkü birçoğumuz kariyerlerimizin bir nevi sonundayız, ve bu çocuklara- bu küçük çocuklara, sonraki nesile, kendilerini ve gezegeni kurtaracak araçları vermek zorundayız
Çokça yaptığım şeylerden biri kamu-özel sektör işbirlikleri. Benimle Ar-Ge yapmaya, benim için dağıtım yapmaya, ve gerçekten okullarda çalışmaya istekli özel şirketlerle çalışıyorum. Okullar mali olarak yeterince desteklenmiyor. Amerika'da çoğu okul bir çocuğu eğitmek için yılda 7.500 dolardan az harcıyor. Bu saatte 5 doların altına tekabül ediyor. Çoğunuz bebek bakıcısı çağırdığınızda saatte 10-15 dolar harcıyorsunuz. Yani, eğitim sistemine saatte 5 dolardan daha az harcıyoruz. Ve eğer bunu değiştireceksek, ve çocuklarımızı nasıl beslediğimizi değiştireceksek, bunu gerçekten yeniden düşünmeliyiz. Yani, kamu ve özel sektör işbirliği, fikir grupları ve kurumlarla çalışma. Kendi okul bölgemizde, buna kaynak olarak okul bölgesi yönetimi genel ödenekten % 0.3'lük bir kısmı gıda hizmetlerine ayırıyor. Ve bence her okul bölgesi %0.5 -%1 kaynak ayırırsa, bu programı gerçekten düzeltmeye başlayabiliriz.
Bunu gerçekten değiştirmemiz gerekiyor. Daha fazla para gerekecek. Tabii ki her şey gıda ile ilgili değil. Çocukların spor yapmasıyla da ilgili. Ve yapabileceğimiz basit şeylerden biri öğle yemeğinden önce teneffüs koymaktır. Buna "hadi canım" diyebilirsiniz. Eğer konu öğle yemeğine giden çocuklar ise, hepsinin öğle yemeği bittikten sonra tenefüse çıkacağını düşünürsek, bir an önce dışarıda koşturalım diye yemeklerini çöpe attıklarını görürsünüz. Ve öğleden sonra saat birde, tamamen canları çıkmış olur. Bunlar onları okuldan aldığınızda öğle yemeği yememiş oldukları için sizin eriyen çocuklarınız ve torunlarınız. Bu yüzden öğle yemeğinden sonra tek yapabilecekleri şey derse girmek ise inanın bana, oturacak ve öğle yemeğini yiyeceklerdir.
Bizim, eğitmemiz gerekiyor. Çocukları eğitmeliyiz. Personeli eğitmeliyiz. 90 çalışanım vardı. İkisinin aşçı olması gerekiyordu - Hiçbiri değildi. Ve biliyorsunuz, şimdi de o kadar da iyi durumda değilim. Ama gerçekten eğitmeliyiz. Akademik kurumları insanlara yeniden yemek yapmayı öğretme yolları hakkında düşünmeye başlatmalıyız, çünkü kuşkusuz ki yapmıyorlar! çünkü bu işlenmiş gıdalar okullarda ve kurumlarda çok uzun zamandır var. 40 dakikalık öğle yemeği zamanına, - çoğu okulunki 20 dakikalık - ve doğru saatte bir öğle yemeğine ihtiyacımız var. Yakında kapsamlı bir araştırma yapıldı, ve birçok okulda öğle yemeği arası sabah 9 veya 10'da başlıyor. Bu öğle yemeği zamanı değil.
Biliyorsunuz ki bu delilik, bizim yaptığımız bir delilik. Ve sadece hatırlayın, şöyle bir düşünün, çocuklara öğrettiğimiz şey bu ve bu onların yapması gereken şey. Bence eğer bunu düzelteceksek, yapmamız gereken şeylerden biri Ulusal Okul Öğle Yemeği Programı'nı yönetim biçimimizi değiştirmek. Ulusal Okul Öğle Yemeği Programı'nın ABD Tarım Bakanlığı'nın altında olmasından ziyade, CDC (Hastalık Kontrol Merkezi) altında olması gerektiğini düşünüyorum. Eğer gıda hakkında düşünmeye başlasaydık, ve çocuklarımızı nasıl beslediğimizi, sağlıkta bir ilk adım olarak, ve gıdayı sağlık olarak görmeye başlasaydık öğle yemeğini kızarmış sosisli sandviç olarak değiştirmezdik.
Şimdi, biraz Finans 101, bir şekilde finansla konuyu toparlayacağım, çünkü bence bu hepimizin anlaması gereken bir durum. Ulusal Okul Öğle Yemeği Programı 8 milyar dolar harcayarak her sene 30 milyon çocuğu besliyor. Bu rakam muhtemelen ikiye katlanmalı. İnsanlar, "Aman Tanrım, biz bu 8 milyar doları nerden bulacağız?" diye soruyor. Bu ülkede, yılda 110 milyar doları ayaküstü yemeğe harcıyoruz. Yılda 100 milyar doları zayıflama ilaçlarına harcıyoruz. Yılda 50 milyar dolar sebzelere harcıyoruz, ki bu yüzden bütün bu zayıflama ilaçlarına ihtiyacımız var. Bugün yılda 200 milyar doları beslenmeyle ilgili hastalıklara harcıyoruz, -ve çocuklarımızın %9'unun tip 2 diyabeti var- 200 milyar.
Ve bana bakın, ihtiyaç 8 milyar daha fazla diyoruz ya, bu o kadar da fazla değil. Bu 8 milyar; 2 dolar 49 sente iner ki bu devletin bir öğle yemeği için ayırdığı miktar. Çoğu okul bölgesi bunun üçte ikisini maaşa ve sabit giderlere harcar. Demek ki, okullarda çocukların beslenmesi için günde bir dolardan az harcıyoruz - çoğu okul 80-90 sent arası. Los Angeles'ta bu 56 sent. Öğle yemeğine bir dolardan daha az harcıyoruz, peki. Sizi bilmiyorum; ama ben Starbucks, Pete's ve benzer yerlere gidiyorum, ve San Francisco'da Venti Latte beş dolar. Bir gurme kahve, bir! Çocuklarımızı okullarda beslemek için bütün bir hafta harcadığımızdan daha fazla.
Bana bakın. Utanmalıyız. Biz, ülke olarak, bundan utanmalıyız en zengin ülkeyken. Ülkemizde, buna en fazla ihtiyacı olan çocuklar gerçekten en berbat yemekleri yiyenler. Bu çocukların ebeveynlerinin, büyükanne ve büyükbabalarının, amca ve teyzelerinin parası böyle yemeklerin verildiği okul öğle yemeğine bile yetmiyor. Ve hastalanacak olanlar da yine bu çocuklar. Bakmakla yükümlü olduklarımız, yine bu çocuklar.
Hepimiz bir fark yaratabiliriz her birimiz, çocuğumuz olsun olmasın, çocuklara önem verelim ya da vermeyelim, yeğenlerimiz ya da kuzenlerimiz olsun olmasın - ya da her neyse - bir fark yaratabiliriz. Çocuklarınızla oturup yemek yiyorsanız ya da çocuklarınızı, torunlarınızı, yeğenlerinizi veya kuzenlerinizi pazara alışverişe götürüyorsanız onlarla tadlarına bakın. Oturun ve ilgi gösterin. Ve makro düzeyde, görünen o ki bugünlerde 19 ay sürecek başkanlık kampanyaları devam ediyor, ve sorduğumuz bir çok soruyla beraber bütün bu potansiyel liderlere çocuklarımızın sağlığı hakkında soru sormaya ne dersiniz? Teşekkür ederim.