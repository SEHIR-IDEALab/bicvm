Eski bir deyiş vardır, "Bir şeyi görmemeniz, onun orada olmadığı anlamına gelmez." Eserlerim kendimin bir yansıması. Yapmak istediğim şey küçük şeylerin aslında en büyük şeyler olabileceğini dünyaya göstermek. Kafamızı indirip yere baktığımızda orada hiçbir şey olmadığını düşünüyoruz hepimiz. Ve "hiçbir şey" tabirini kullanıyoruz. "Hiçbir şey" diye bir şey yoktur. Zira her zaman bir şeyler vardır. Çocukken annem bana küçük şeylere her zaman saygı göstermem gerektiğini söylerdi.
Bana bu eserleri verdirten ne oldu? Şimdi kendi hikayeme geçeyim. Her şey ben beş yaşındayken başladı. Beni buna yönlendiren neydi? İtiraf edeyim, okulda derslerimde kendimi iyi ifade edemiyordum. Yani ben de aşağı yukarı bir "hiç" olarak sınıflandırılıyordum. Benim dünyam, diğerlerininkinden darmış gibi görülüyordu. Bu yüzden, o dünyanın bir parçası olmak istemediğime karar verdim. Başka bir şeylere sığınmalıyım diye düşündüm. Annem beni okula bıraktığı zamanlar okulda olacağımı sanıyordu, bense o arkasını döner dönmez bir U dönüşü yapıp kaçıyordum ve bahçenin arkasındaki kulübeye saklanıyordum.
Bir seferinde yine kulübeye saklanmıştım fakat annem durumdan şüphelenmişti, okulda olduğumu sanıyordu bunca zaman. Annem biraz Tom ve Jerry'deki kadına benzerdi. Sadece ayaklarını görürdünüz. (Kahkahalar) Ben kulübede saklanıyordum, bu şekilde. Derken birden annemin bacaklarını gördüm. Beni şöyle tuttu ve kaldırdı, oldukça büyük bir insandı çünkü annem, kaldırdı ve dedi ki, "Niye okulda değilsin?" Ona, öğretmenimin bana yaptığı muameleyi, benimle alay edip beni başarısızlık örneği olarak göstermesini kaldıramadığımı söyledim. Bunları anlattım. Tabii o yaşta bunları bu şekilde ifade edemiyordum, ama ona okula gitmenin bana iyi gelmediğini bir şekilde anlattım. Annem sadece "Yarın tekrar gidiyorsun okula," dedi ve gitti. Bunu beklemiyordum. Şöyle bir şey bekliyordum... Ama olmadı.
Bunun üzerine orada oturmuş düşünürken yere baktım ve etrafta koşturan karıncalar olduğunu farkettim. Küçük bir hayal dünyasına daldım ve şöyle düşündüm: "Bu karıncalar, kraliçe karıncayı mı arıyorlar? Yoksa yaşayacak bir yere mi ihtiyaçları var?" "Belki," diye düşündüm "bu karıncalara evler yaparsam, o evlere taşınırlar." (Kahkahalar) Ve yaptım. İşe şöyle başladım: Biraz tahta kıymığı buldum. Ufak kıymık parçalarını bir kırık cam parçasıyla doğradım. Ve küçük bir ev inşa ettim. Daha ziyade derme çatma bir kulübe olmuştu bitirdiğimde. Yine de, belki karınca anlamaz da taşınır diye düşündüm. Taşındılar da. Biraz kaba bir iş olmuştu tabii o zaman. Neyse, böyle birçok küçük ev yaptım. Ve ufak dönme dolaplar, tahterevalliler, salıncaklar, küçük merdivenler... Karıncaları da önlerine şeker ve benzeri şeyler koyarak çekmeye çalıştım. Oturup bekledim ve tüm karıncalar geldi. Bir tek şunu duyabildim: "Bunlar bizim için mi?"
(Kahkahalar)
Ben de "Evet, hepsi sizin için," dedim. Evlere taşındılar ve bana kira ödememeye karar verdiler. (Kahkahalar) Sonra bu küçük dünyayı seyretmeye koyuldum. Ve bu, benim bir parçam haline geldi.
Bu yeteneğe sahip olduğumu farkettiğimde göremediğimiz bu küçük dünyayla deneyler yapmak istediğimi anladım. Hayatın, etrafımızda gördüğümüz devasa şeylerden daha fazlası olduğunu farkettim. Ve kendimi bu moleküler seviyede eğitmeye başladım. Büyüdükçe çalışmalarıma devam ettim. Yaptıklarımı anneme gösterdim. Annem, yaptılarımı daha da küçültmemi söyledi.
Şimdi size bir şey göstereyim, ve açıklamasını yapayım. Gördüğünüz üzere bu bir topluiğne başı.
(Kahkahalar)
(Alkışlar)
İsmi "Huf Haus". Bana bu işi sipariş eden Peter Huf isminde bir beyefendi idi. Bana "Willard, benim evi bir topluiğne başına kondurabilir misin?" dedi.
(Kahkahalar)
Ben de, "Peki siz nasıl içine sığacaksınız?" dedim.
(Gülüşmeler)
Sonra bana dedi ki, "Bunu yapabileceğine inanmıyorum. Gerçekten yapabilir misin?"
Ben de bunun üzerine, "beni sınayın bakalım" dedim. Tekrar "ama bunu yapabileceğine inanmıyorum" dedi, ben de "tamam" dedim.
Neyse, hikayeyi uzatmayalım, Eve gittim, mikroskopun başına geçtim, bir cam parçasını ezdim, camı ezdim. Mikroskoptan bakınca cam kıymıkları görünüyordu. Kimi parçalar oldukça sivriydi. Ezdiğim bu camın parçaları gördüğünüz gibi evin ana iskeletini oluşturuyor. Çatı ise, kızkardeşimin oyuncak ayısından bulduğum bir tüy parçasından oluşuyor. (Kahkahalar) Oyuncak ayıyı aldım ve "Tüylerinden birini çeksem olur mu?" dedim. Tüyü aldım. Mikroskobun altında baktım. Bir kısmı yassı idi. Ben de bu kısmı, kendi yaptığım bir aletle kesmeye karar verdim. Bu aleti bir iğnenin ucunu keskinleştirip bıçak haline getirerek yapıyorum. Çalışırken, tüm sinir sistemimi yavaşlatıyorum. İki kalp atışımın arasında çalışıyorum. Hareket etmek için bir buçuk saniyem var. Aynı zamanda, nefes alırken kendi eserimi solumamaya dikkat etmem lazım. (Kahkahalar) (Alkışlar) Başıma geldi bu çünkü.
(Kahkahalar)
Cam konusuna dönecek olursak, dediğim gibi, ufak cam parçaları buldum. Onları köşeli hale getirmem gerekiyordu. "Bunu nasıl yapabilirim?" diye düşündüm. Bir bileytaşı aldım, bir kenarını kırdım. Daha sonra cam parçaları alıp onları bileytaşıyla ovalamaya başladım. Saç tokasından yaptığım küçük bir cımbızı kullandım. Cımbızın ucuna lastik koydum ki camı ezmesin. Ve sonra, kenarlar düzleşip kare olana kadar çok çok nazikçe ovaladım. Böylece evi inşa ettim. Evi dikme etme işini, topluiğne başının üstünde küçük oyuklar açarak hallettim. Camı bu oyuklara kendi sürtünmesiyle tutturdum. Bunu yaparken ne mi oldu? Kullandığım alet bir mancınığa dönüştü. Şöyle bir şey oldu... Buraya kadarmış.
(Gülüşmeler)
Ev gitmişti. "Bay Huf, evinin havaya karışıp gittiğini duyduğuna hiç memnun olmayacak" diye düşündüm. Sadede gelecek olursak, Tekrar deneyip bu işi halletmem gerektiğine karar verdim. Aynı malzemelerden biraz daha buldum ve her şey yerli yerine oturuncaya kadar çok yavaşça; nefesimi tutarak, kalp atışlarımın arasında çalışarak, evi yapmaya karar verdim. Bu, çok küçük bir heykel olduğu için hiçbir şeyin ters gitmemesi lazım. Evi yapmaya böylelikle karar verdim. Kazağımdan kopardığım tüyleri tutup gererek evi çevreleyen çitleri yaptım. Evin pencerelerini ve balkonunu da yapmak gerekiyordu tabii. Belli şeyleri tutturmak için örümcek ağı kullandım. Bu kısım beni çıldırttı. Ama yapmayı başardım. Evi bitirdikten sonra ertesi gün tekrar gelip baktım. Evde birilerinin yaşadığını farkettim. Halılardaki akarları bilirsiniz. Bir tanesi ailesiyle birlikte eve taşınmıştı.
(Kahkahalar)
Kısacası evi tamamlamıştım. İşte karşınızda...
(Alkışlar)
(Kahkahalar)
Evet, gördüğünüz üzere Bart Simpson ufak bir tartışmanın içinde. Sanırım iğnenin üstündeki yer için tartışıyorlar. Orada ikisine birden yetecek kadar yer yok. Bart'ı aşağı atacağını sanmıyorum. Bence sadece uyarıyor onu. Bunu, gömleğimin naylon etiketinden yaptım. Etiketi kopardım. Mikroskopun altına koydum. Ucu bıçak gibi keskin olan bir iğne kullandım. Bu iğnenin ucundaki bıçağı görebilen var mı?
Seyirciler: Hayır
Yaptığım şey yine aynıydı, nefesimi tutup çok çok yavaş çalışarak plastiği işledim, kestim. Plastik daha farklı davranıyor. O boyutta çalıştığınız zaman her şey farklı davranıyor. Moleküler seviyede işler değişiyor, malzemeler farklı davranıyor. Bazen küçük mancınıklara dönüşüp havaya fırlıyorlar. Yani her türlü ilginç şey yaşanabiliyor. Parçaların fırlamasını engellemek için jelatinden küçük bir bariyer yaptım mesela. Bu sefer de statik elektrik işe karıştı. "Çıt" diye... Jelatini çıkarmaya çalışıyorum ama statik elektrik her şeyi engelliyor. Bir yandan kafamdan ter damlıyor. Çünkü Homer Simpson'u bu pozisyonda yapmak durumundayım. Homer'ı ortaya çıkardıktan sonra Bart'ın boynuna da yer olduğuna emin olmalıyım.
Aynı şeyleri onun için de yaptıktan sonra sıra boyaya geliyor. Heykelleri ortaya çıkardıktan sonra onları boyamam gerekiyor. Deneylerimden birinde ölü bir sinek buldum. Sineğin kafasındaki kılları kopardım. Onlardan fırça yapmaya karar verdim. (Kahkahalar) Ama bunu canlı bir sineğe asla yapmam. (Kahkahalar) Çünkü acı çeken bir sineğin sesini duydum. Şöyle bir ses çıkarıyorlar. Her ne kadar sinirimizi bozsalar da asla bir böceği öldürmem. Zira "her canlı, büyük ya da küçük, en nihayetinde canlıdır" derler. O yüzden ben de yüzümdeki ince tüyleri koparmaya karar verdim. Tüye mikroskopun altında baktım. Aradığım fırça buydu. Boyarken çok dikkatli olmam gerekiyor. Çünkü boya küçük küçük kabarcıklar haline geliyor ve hemen kurumaya başlıyor. Dolayısıyla çok çabuk olmam lazım. Eğer olmazsam, eserlerim gözükmeleri gerektiği gibi gözükmüyorlar. Simpsonlar yerine bambaşka biri ortaya çıkabilir. O yüzden çok dikkatli olmam gerekiyor.
Bunu yapmak, aşağı yukarı altı yedi haftamı aldı. İşlerim genelde kaba bir tahminle beş, altı ya da yedi haftamı alıyor. Her zaman kestiremiyorsunuz. (Alkışlar) Burada, küçültülmüş bir adet Charlton Heston görüyorsunuz. (Kahkahalar) Bana "Willard," "Neden ben?" diyor. "Filminizi keyifle izledim de ondan," diyorum ben de. Gördüğünüz üzere yanında bir de sinek var. Heykelin boyutu hakkında bir fikir vermesi için. Sanırım boyutu bir milimetrenin dörtte biri kadar. Amerika'da buna bir nokta büyüklüğü deniyor. Bütün heykelin boyutu aşağı yukarı bu. At arabası altından yapıldı.
Charlton Heston ise havadan topladığım uçuşan tüylerden. Pencereden güneş ışığı girdiğinde görebilirsiniz bu uçuşan tüyleri. Ben de odada dolaşıp (Kahkahalar) bunlardan bulmaya çalışıyorum. Sonra da mikroskopun altına koyuyorum. Bir seferinde bunu yaparken pencere açıktı, dışarıda otobüs durağında bekleyen bir hanım beni bu vaziyette aranırken gördü. (Kahkahalar) Bana baktı. Ben de böyle yaptım... Ben öyle yapınca, "Hah tamam, deli değilmiş" dedi. At arabasını yaparken altın kullandığımı söylemiştim. 24 ayar altından bir yüzüğüm vardı. Yüzükten çok ince bir altın parçası kestim. Onu kesip, eğip bükerek at arabası haline getirdim. Atın kendisi naylondan yapıldı. Atın dizginleri ise örümcek ağından... Atın simetrik biçimini elde etmek çok zor oldu çünkü atı şaha kalkmış halde yapıp ona hareketli bir görüntü vermek istiyordum.
Bunu bittikten sonra gören bir beyefendi bana dedi ki, "Bunu yapmış olmana imkan yok, bir çeşit makine kullanmış olmalısın." "Bir insanın bunu yapmış olmasına imkan yok, olsa olsa makinedir." Ben de dedim ki, "Tamam, madem makinedir diyorsunuz..." (Kahkahalar) (Alkışlar) Bunu yapmak yaklaşık altı haftamı aldı. (Alkışlar)
Dünyanın en ünlü heykeli. Bu, doğrusunu söylemek gerekirse ciddi bir zorluktaydı. (Kahkahalar) Çünkü tepeye meşaleyi kondurmam gerekiyordu. Bunu yapmam da aşağı yukarı benzer bir süreçti. Heykelin altı bir kum tanesinden oyuldu. Bunun sebebi, taş görüntüsünü yakalamak istememdi. Kaideyi oymak için mikroskobik boyutta bir elmas kırığı kullandım. Bu eserime bakıp da gururlanabiliyorum. Zira bu heykel benim zihnimde hep insanların Amerika'ya ilk gelişlerini canlandırmıştır. Ellis Island'a geliş, Amerika'yı ilk görüş.... Ve gördükleri ilk şey hep bu heykel olmuştur. O yüzden bu minik heykeli yapmak istedim. (Kahkahalar)
Hepimizin bildiği üzere bu Yeşil Dev Hulk İğne deliğinde bir hareket yaratmak istedim. Dikiş iğnesini hepimiz görürüz, biliriz. Ama dikiş iğnesinin deliğine, iplik geçirmek dışında aşina değilizdir. Ben de iğneyi kırdım, onu sanki Hulk kırmış görüntüsünü verdim. İğne deliğinin tabanında, Hulk'ın ayaklarını sokmak için küçük delikler açtım. İşlerimin çoğunda yapıştırıcı kullanmıyorum. Kendi sürtünmeleriyle tutunuyorlar. Onu da bu şekilde tutturdum. Hulk bize bakıyor şu anda, suratını ekşitmiş biraz. Ağzının büyüklüğü aşağı yukarı üç mikron kadar olmalı. Gözleri de herhalde bir mikron civarındadır.
Bu gemi, 24 ayar altından yapılmıştır. Normalde halatları örümcek ağıyla yapardım ama bunu yapıştırıcının lifleriyle yaptım. Çünkü örümcek ağı beni delirtiyordu. Örümcek ağını koyduğum yerden geri alamıyordum. Gemiyi dediğim gibi 24 ayar altından inşa ettim. Geminin her bir tahtasını altından tek tek yaptım. Tüm gemi simetrik sayılır. Bayraklar da ince altın liflerinden yapıldı. Böyle bir şeyi düzgün yapabilmek neredeyse cerrahi operasyon yapmaya benziyor. (Alkışlar)
Karşınızda at terbiyecisi. (Kahkahalar) Bunu, simetrik figürleri nasıl yapabileceğimi göstermek için yaptım. Atın dizginlerini benzer malzemelerden yaptım. Burada, gömleğimden bir parçacık kullandım. Topluiğnenin başını da yeşil bir gömlekten kazıdığım parçacıkları iğneye bastırarak yeşil yaptım. Çok büyük titizlik isteyen bir iş, ama bazen en iyi şeyler ufak şeylerdir.
(Kahkahalar)
Bayanlar baylar, Willard Wigan!
(Alkışlar)