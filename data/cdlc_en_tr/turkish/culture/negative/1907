Şimdi, eğer Başkan Obama bir sonraki Matematik Çar'ı olmamı teklif etseydi, bu ülkedeki matematik eğitimini büyük ölçüde geliştirecek bir önerim olacaktı. Ve bu öneri hem uygulaması kolay hem de ucuz olacaktı.
Sahip olduğumuz matematik müfredatı aritmetiğin ve cebirin temelleri üzerine kurulu. Ve sonrasında öğrendiğimiz her şeyi bir konuya temel oluşturması için öğreniyoruz. Ve bu piramidin tepesinde kalkülüs var. Ve şunu söyleyeceğim ki bence doğru tepe noktası bu değil, bence doğru tepe noktası -- tüm öğrencilerimizin, tüm lise mezunlarının bilmesi gereken -- istatistik olmalı: olasılık ve istatistik. (Alkışlar)
Yani, beni yanlış anlamayın. Kalkülüs önemli bir konu. Kalkülüs insan aklının en güzel ürünlerinden biri. Doğa kanunları kalkülüs dilinde yazılı. Ve matematik, fen, mühendislik, ekonomi okuyan her öğrenci üniversitenin birinci sınıfının sonuna kadar kesinlikle kalkülüsü öğrenmelidir. Ama, bir matematik profesörü olarak şunu söyleyeceğim ki, çok az insan kalkülüsü günlük yaşamında bilinçli, anlamlı bir şekilde kullanıyor. Diğer yandan, istatistik -- işte bu günlük yaşamınızda kullanabileceğiniz ve kullanmanız gereken bir konudur. Haksız mıyım? İstatistik risktir, ödüldür, rastgeleliktir. Verileri anlamaktır.
Bence eğer öğrencilerimiz, lise öğrencilerimiz -- tüm Amerikan vatandaşları -- olasılık ve istastikten anlıyor olsaydı bugün içinde olduğumuz ekonomik karışıklık içinde olmazdık. Yalnızca -- teşekkürler -- yalnızca bu değil ... eğer düzgünce öğretilirse, çok da eğlenceli olabilir. Yani, olasılık ve istatistik, oyunların ve kumarın matematiğidir. Eğilimleri analiz etmektir. Geleceği tahmin etmektir. Bakın, dünya analogtan dijitale dönüştü. Ve artık matematik müfredatımızın da analogdan dijitale dönüşme zamanı geldi. Daha klasik, sürekli matematikten, daha modern, ayrık matematiğe. Belirsizliğin, rastgeleliğin, verinin matematiğine -- bu da olasılık ve istatistiktir.
Özetle, öğrencilerimiz kalkülüs tekniklerini öğrenmek yerine ortalamadan iki standart sapmanın ne anlama geldiğini bilse, bence çok daha anlamlı olurdu. Ve bu konuda ciddiyim. Çok teşekkürler. (Alkışlar)