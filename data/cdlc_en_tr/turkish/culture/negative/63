Eğer tasarımın bir gücü varsa, o sentezin gücüdür. Sorun karmaşıklaştıkça, basitliğe daha çok ihtiyaç duyulur.
Tasarımın sentez gücünü uygulamaya çalıştığımız üç durumu paylaşmama izin verin.
Küresel şehirleşme sorunuyla başlayalım. İnsanların şehirlere doğru taşındığı bir gerçek ve bu genel kanının aksine iyi bir haber. İnsanların şehirlerde daha iyi durumda olduklarını gösteren kanıtlar var. Ancak "3S" tehditi adını verdiğim bir problem var: Ölçek, hız ve imkânların kıtlığı; tarihte daha önce görülmeyen bu olguya karşılık vermemiz gerekiyor. Bir fikriniz olması için, bugün şehirlerde yaşayan üç milyar insanın bir milyarı yoksulluk sınırının altındadır. 2030'da şehirlerde yaşayacak beş milyar insandan iki milyarı yoksulluk sınırının altında olacak. Bunun anlamı, gelecek 15 yıl boyunca aile başına 10.000 dolarla, her hafta bir milyon insanlık bir şehir inşa etmemiz gerektiği. Aile başına 10.000 dolarla, her hafta bir milyon insanlık bir şehir. Eğer bu denklemi çözmezsek, insanlar şehirlere gelmeyi bırakacak değiller. Yine de gelecekler, ancak gecekondularda, favelalarda ve kanunsuz yerleşimlerde yaşayacaklar.
O zaman ne yapmalı? Belki de cevap favela ve gecekonduların kendisinden gelecek. Bize 10 sene önce sorulan bu soruda bir ipucu olabilir. Şili'nin kuzeyindeki Iquique şehir merkezinde yarım hektarlık alanda yasadışı olarak oturan 100 aileyi, 10.000 dolar devlet desteğini kullanarak arsayı almak, altyapıyı sağlamak ve en iyi ihtimalle 40 metrekare civarında olacak evler inşa etmek suretiyle yerleştirmemiz istendi. Bu arada şehrin merkezinde olduğu için arsanın maliyetinin normalde sosyal konutların olması gereken maliyetinden üç kat fazla olduğunu söylediler. Sorunun zorluğu yüzünden, kısıtları anlamak üzere sürece aileleri de dâhil etmeye karar verdik ve katılımcı tasarım sürecini başlattık, oradaki pazarda ne mevcutsa onu test ettik. Bağımsız evler ile 30 aile yerleştirilebilirdi. Sıra evler ile, 60 aile. ["100 aile"] Onları yerleştirmenin tek yolu ise yükseklik olarak inşa etmekti, onlarsa bizi bunu çözüm olarak getirmeye kalkışırsak dahi açlık grevine gitmekle tehdit ettiler, çünkü küçük daireleri genişletemeyeceklerdi. Sonuç olarak ailelerle beraber, ki bu önemli, bizim kararımız değil, ailelerle beraber alınan karar bir sorunumuz olduğuydu. Yenilik yapmak zorundaydık.
O zaman ne yaptık? Orta sınıf bir aile yaklaşık 80 metrekarede oldukça rahat yaşar. Ancak para yokken, pazarın yaptığı şey evin büyüklüğünü 40 metrekareye düşürmektir. Söylediğimiz şey şuydu, 40 metrekareyi küçük bir ev olarak düşünmek yerine, neden iyi bir evin yarısı olarak düşünmüyoruz? Sorunu küçük bir ev yerine iyi bir evin yarısı olarak ifade ettiğinizde, kilit soru hangi yarısının yapılacağı olur. Biz de devletin parasıyla, ailelerin tek başlarına yapamayacakları yarısını yapmamız gerektiğini düşündük. Evin zor olan yarısına dair beş tane tasarım durumu belirledik ve iki şeyi yapmak üzere ailelere geri döndük: Güçleri birleştirmek ve işleri bölüşmek. Tasarımımız bina ile ev arasında bir şeydi. Bir bina olarak, pahalı ve iyi bir konumda bulunan arsayı ödeyebilir ve bir ev olarak genişleyebilirdi. Eğer evi aldıkları sırada çevrenin dışına itilmezlerse, aileler ağlarını ve işlerini korursa, genişlemenin hemen başlayacağını biliyorduk. Sonuçta birkaç hafta içinde, ilk baştaki sosyal konutlardan aileler tarafından yapılan orta sınıf ünitelere doğru gittik.
Bu 10 yıl önce Iquique'deki ilk projemizdi. Bu da Şili'deki son projemiz. Farklı tasarımlar, aynı prensip: Siz çerçeveyi sağlıyorsunuz ve ondan sonra aileler devralıyor.
Yani tasarımın amacı, "3S" tehditi olan ölçek, hız ve kıtlığı anlamaya çalışma ve bir yanıt vermeye çalışma, insanların kendi yapma kapasitesini yönlendirmektir. İnsanların kendi yapma gücünü kullanmazsak, her hafta bir milyon insan denklemini çözemeyiz. Yani doğru tasarımla, gecekondular ve favelalar problem değil, aslında tek muhtemel çözüm olacaklardır. İkinci durum, tasarımın sürdürülebilirliğe nasıl katkıda bulunabileceği ile ilgili. 2012'de Angelini İnovasyon Merkezi için yarışmaya girdik ve amaç bilgi yaratmak için doğru çevreyi yaratmaktı. Böyle bir amaç için, bilgi yaratmak için, insanlar arasında etkileşimin, yüz yüze ilişkinin önemli olduğu kabul edildi ve biz de bununla hemfikir olduk. Ancak bizim için doğru çevre sorusu, gerçeği yansıtan bir soruydu. Doğru ışık, doğru sıcaklık, doğru havanın olduğu bir çalışma alanı elde etmek istedik. Kendi kendimize sorduk: Tipik bir ofis binası bu anlamda bize yardımcı olur mu? Yani, o bina tipik olarak nasıl görünür? Katların bir koleksiyonudur, birbirleri üstünde, merkezde bir iç kısımla, asansörler, merdivenler, borular, kablolar, her şeyle ve sonra direkt güneş yayınımı yüzünden içeride büyük bir sera etkisi yaratan camdan bir dış tabaka. Buna ek olarak, diyelim ki yedinci katta çalışan bir adam her gün üçüncü kattan geçiyor, ancak o kattaki adamın neyle ilgili çalıştığı hakkında hiçbir fikri yok. Biz de belki bu planı ters yüz etmeliyiz diye düşündük. Yaptığımız şey şuydu. Hadi açık bir avlu yapalım, içi boş bir iç kısım olsun, aynı katların koleksiyonu, ama duvarlar ve kitle dış sınırlarda, bu yüzden güneş vurduğu zaman, direkt olarak camı değil, duvarı etkiliyor. İçeride açık bir avlunuz olduğunda, binanın içinde diğerlerinin ne yaptığını görebilirsiniz ve ışığı kontrol etmek için daha iyi bir yolunuz olur, aynı zamanda kitle ve duvarları dış sınırlar içine yerleştirdiğinizde, direkt güneş yayınımı da engellersiniz. Pencereleri açıp çapraz havalandırma da sağlayabilirsiniz. Yüksekteki meydanlar olarak, açık hava alanları olarak, binanın tamamı boyunca kullanılması için bu açıklıkları böyle bir boyutta yaptık. Hiçbiri roket bilimi değil. Karmaşık programlamaya ihtiyacınız yok. Teknolojiyle ilgili değil. Bu sadece arkaik, ilkel sağduyu ve sağduyuyu kullanarak camdan bir kuleyi soğutmak için gerekli tipik enerji tüketimi olan yılda metrekare başına 120 kilovattan, yılda metrekare başına 40 kilovata eriştik. Yani sürdürülebilirlik doğru tasarımla, sağduyunun özenli kullanımından başka bir şey değildir. Son olarak paylaşmak istediğim örnek, tasarımın doğal afetlere karşı nasıl kapsamlı bir cevap sağlayabileceğiyle ilgili. Şili'nin 2010'da Richter ölçeğine göre 8.8 büyüklüğünde bir deprem ve tsunami ile sarsıldığını belki biliyorsunuzdur ve biz de ülkenin güneyindeki Constitución'un yeniden inşa edilmesinde çalışmak için çağrıldık. Kamu binalarından halka açık alanlara, sokak ızgaralarına, ulaşıma, konutlara kadar hemen hemen her şeyi ve en önemlisi şehrin gelecekteki tsunamilere karşı nasıl korunacağını tasarlamak için bize 100 gün, üç ay verildi. Bu Şili şehir tasarımında yeni bir şeydi ve aklımızda birkaç alternatif vardı. Birincisi: Sıfırıncı kata yerleşimi yasakla. Çoğunlukla arazi kamulaştırmak için otuz milyon dolar harcandı. Bu aynen bugünlerde Japonya'da tartışılan şey ve eğer Japonlar gibi disiplinli bir nüfusunuz varsa bu mümkün olabilir, ancak biliyoruz ki Şili'de bu arazi her halükârda yasa dışı olarak işgal edilecek, bu yüzden bu alternatif gerçekçi değildi ve istenmiyordu. İkinci alternatif: Dalgaların enerjisine karşı koymak için büyük bir duvar ve sağlam bir altyapı inşa et. Bu alternatif için büyük inşaat şirketleri rahatça kulis yaptılar, çünkü 42 milyon dolarlık kontrat anlamına geliyordu ve politik olarak da tercih ediliyordu, çünkü hiçbir arazi kamulaştırması gerektirmiyordu. Ancak Japonya doğanın gücüne karşı gelmeye çalışmanın faydasız olduğunu anlamıştı. Yani bu alternatif güvenilmezdi. Konut yapımında olduğu gibi, bunun için çözüm bulmakta toplumu dâhil etmek zorundaydık ve katılımcı bir tasarım süreci başlattık.
(Video) [İspanyolca] Hoparlör: Nasıl bir şehir istiyorsunuz? Constitución için oy verin. Açık Ev'e gidip tercihlerinizi ifade edin. Katılın!
Balıkçı: Ben bir balıkçıyım. Yirmi beş tane balıkçı benimle çalışıyor. Onları nereye götüreceğim? Ormana mı?
Adam: Neden betondan bir korumamız olmuyor? Aferin, tabii ki.
Adam 2: Ben Constitución'un tarihiyim. Bana gelip burada yaşamaya devam edemeyeceğimi mi söylüyorsunuz? Bütün ailem burada yaşadı, çocuklarımı burada büyüttüm ve benim çocuklarım da kendi çocuklarını burada büyütecekler, torunlarımı ve diğer herkes de öyle. Neden bize bunu dayatıyorsunuz? Sen! Bunu bana dayatıyorsun! Tehlikeli bölgede inşaat yapma iznim yok. Kendisi bunu söylüyor.
Adam 3: Hayır, hayır, hayır, Nieves...
Alejandro Aravena: Alt yazılardan okuyabildiniz mi bilmiyorum ama, vücut dilinden anlaşılan katılımcı tasarım hippi, romantik, hadi hep beraber şehrin geleceğini hayal edelim türünde bir şey değil. Aslında- (Alkış) Aslında ailelerle beraber doğru cevabı bulmak bile değil. Büyük oranda doğru sorunun ne olduğunu kesin bir şekilde tanımlamaya çalışmak. Yanlış soruyu doğru cevaplamaktan daha kötü bir şey yok.
Bu süreçten sonra bizim orada korkup gideceğimiz oldukça açıktı, çünkü çok gergindi veya ileri gidip şu soruyu sorabilirdik: Daha başka neler sizi rahatsız ediyor? Daha başka hangi sorunlarınız var ve şehrin sıfırdan yeniden tasarlanması gerekliliği konusuyla artık ilgilenmemizi mi istiyorsunuz? Şöyledikleri şey şuydu: Bakın, şehri gelecekteki tsunamilere karşı korumak iyi, çok minnettarız, ancak bir sonraki ne zaman, 20 yıl sonra mı gelecek? Ancak her yıl, yağmurdan dolayı sel problemimiz var. Buna ilaveten, ülkenin ormanlık bölgesinin ortasındayız ve halka açık alanlarımız çok berbat. Kötüler ve azlar. Şehrin kökeni, kimliğimiz gerçekte çöken binalara bağlı değil, nehre bağlı, ancak nehre halk tarafından erişilemiyor, çünkü kıyıları şahıslara ait. Bu yüzden üçüncü bir alternatif üretebileceğimizi düşündük ve yaklaşımımız coğrafi tehditlere karşı coğrafi yanıtlar olmasıydı. Şehirle deniz arasında bir ormanımız olsaydı ne olurdu, doğanın enerjisine karşı koymaya çalışmayan, ancak sürtünme yaratarak onu yok eden bir orman? Suyun üzerini kaplayıp taşmayı önleyebilecek bir orman. Halka açık alanlara olan tarihi borcu ödeyebilecek ve sonunda nehre demokratik ulaşımı sağlayabilecek. Katılımcı tasarımın sonucu olarak, alternatifin politik ve sosyal olarak geçerliliği onaylanmış oldu, ancak hâlâ maliyet problemi vardı: 48 milyon dolar. Sonuç olarak devlet yatırım sistemi ile ilgili bir araştırma yaptık ve aynı yerde üç bakanlığın üç projesi olduğunu bulduk, diğer projelerin varlığından haberleri yoktu. Hepsinin toplamı: 52 milyon dolar. Tasarımın sentez gücü, şehirlerdeki en kıt kaynakları daha verimli kullanmaya çalışır, ki bu para değil koordinasyondur. Böylece dört milyon dolar tasarruf etmeyi başardık ve bu sebeple orman bugün yapım hâlinde. (Alkış)
İster kendi kendine yapmanın gücü olsun, isterse sağduyunun gücü veya doğanın gücü olsun, bütün bu güçler şekle dönüştürülmek zorunda, o şeklin modellediği ve biçimlendirdiği şey çimento, tuğla ve tahta değildir. Hayatın kendisidir. Tasarımın sentez gücü, yalnızca mimarinin özüne hayatın gücünü koymaya bir teşebbüstür.
Çok teşekkürler.
(Alkış)