Hayatımın amacı çocukluğumdan beri sizleri uzaya götürmek oldu. Dünya'yı ve Dünya'daki insanları kalıcı olarak uzaya taşımamız bizim ömrümüz içinde olacak. Bu da çok heyecan verici. Aslında, bence uzaya gitmemiz bizim için bir zorunluluk. Biliyorsunuz, ilk defa gezegen fazlalığını idrak etme şansımız olacak. Biyosferi yedekleme şansı. Uzayı hayal ettiğiniz zaman, bu gezegende değer verdiğimiz her şey -- metaller ve mineraller ve gayri menkuller ve enerji -- uzayda sonsuz miktarda.
Aslında, Dünya kaynaklarla dolu bir süpermarkette bir kırıntı. Ben bunu Alaska'ya benzetiyorum. Biliyorsunuz, biz Alaska'yı satın aldık. Biz Amerikalılar Alaska'yı 1850'lerde satın aldık. Buna Alaska'nın Satışı deniyor. Alaska'nın değerini öldürebileceğimiz deniz samuru cinsinden hesapladık. Ve ondan sonra altın, petrol, balık ve kereste gibi şeyleri keşfettik ve Alaska trilyon dolarlık ekonomiye dönüştü ve şimdilerde balaylarımızı burada geçiriyoruz. Aynı şey uzay için de olacak. İnsanlığın idrak edeceği en büyük keşfin ucundayız.
Keşif yapmamızın üç nedeni var, en zayıf olanı merak. Biliyorsunuz, bu şu ana kadar NASA bütçesi ile gerçekleştirildi. Mars'tan 1997 yılında çekilmiş birkaç fotoğraf. Aslında, bence önümüzdeki on yıl içinde, kesinlikle Mars'ta hayat bulacağız ve o gezegenin farklı bölgelerinde ve topraklarında hayatın yaygın olduğunu anlayacağız.
Daha kuvvetli, çok daha kuvvetli neden korku. Korku bizi aya götürdü. Sovyet Birliği ile gerçekten korku içinde ay yarışında idik. Çok büyük kayalar var, yüzbinlerce ya da milyonlarca öldürücü büyüklükte kaya, ve çarpma ihtimalleri düşük olsa da Dünya'ya muhtemel etkileri o kadar çok fazla ki, korunmaya hazırlanmak için araştırmaların bir kısmını buraya ayırmak mantıksız değil.
Ve tabi ki üçüncü neden, bir girişimci olarak bana en yakın olanı, zenginlik. Aslında, zenginliğin en büyüğü. Diğer göktaşlarını düşünürseniz, nikel demir sınıfı var, ve bu gruptaki göktaşlarındaki platinyum grubu metallerin değeri yaklaşık 20 trilyon dolar, eğer gidip bu kayalardan birini kapıp gelirseniz tabi ki. Planım değerli metaller piyasasında satma opsiyonları satın almak ve ondan sonra da gidip taşı bulup getirmek. Bu paralar da bir tane göktaşı bulup getirme projesinin kaynağını oluşturur. Korku, merak ve hırs bizi harekete geçirdi. Benim için bu -- sağdaki kısa çocuk benim -- Apollo zamanı motivasyonumdu.
Apollo gelmiş geçmiş en iyi heveslendirici şey idi. 1960'ların başında olanları düşünürseniz, 25 Mayıs'ta JFK "Aya gidiyoruz." dedi. İnsanlar bu müthiş görevde yer almak için işlerini bıraktı ve meçhul yerlere gittiler. Uzaya gitmekle ilgili hiçbir şey bilmiyorduk. Alan Shepherd'ı alt orbit uçuşuna göndermekten aya gitmemiz arasında sekiz yıl vardı ve bizi oraya götüren insanların ortalama yaşı 26 idi. Nelerin yapılamayacak olduğunu bilmiyorlardı. Her şeyi baştan yapmalılardı -- ve bu da, değerli arkadaşım, muhteşem bir heveslendirici. Yakın bir arkadaşım Gene Cernan, şöyle demişti, "Eğer aya gidebilirsem --" aya giden son insan -- "hiçbir şey, hiçbir şey imkansız değil." Tabi ki, bizi oraya götüren kişi olarak hep devleti düşündük.
Fakat şurada söylüyorum, devlet bizi oraya götürmeyecek. Devlet bizi bu paha biçilemez yerlere götürecek riskleri göze alamaz. Uzay mekiğini yollamak milyar dolara maloluyor. Bu çok büyük bir sayı. Bu mantıksız. Bunu desteklemekten mutlu olmamalıyız. Ansari X PRIZE ile yaptığımız bir şey de bu riski göze almak idi. Bu yeni sınıra doğru giderken, risk almaya izin verilmeliyiz. Aslında risk almamalıyız diyen kişiler kenara atılmalı, çünkü zamanda ileri gittikçe bileceğimiz en müthiş buluşlar önümüzde. Uzay işindeki girişimciler tüylü memeliler gibi, ve endüstriyel askeri yapılar -- Boeing, Lockheed ve NASA -- ise dinazorlar. Bu kaynaklara gezegen fazlalığını oluşturmak için ulaşabiliriz -- artık her türlü bilgiyi toplayabiliriz, genetik kodlar, veritabanlarımızda saklanan her şeyi, ve bir başka gezegende yedekleyebiliriz, bahsettiğim felaketler yaşandığı zamanlar için önlem almak için.
Zorluk oraya gitmekte ve anahtar ise yörüngeye girmek. Yörüngede iseniz, herhangi bir yere -- Ay, Mars -- gitmek için gerekli enerjinin üçte ikisine sahipsiniz. Bugün sizi oraya götürecek sadece üç araç var -- ABD'nin uzay mekiği, Rusya'nın Soyuz'u ve Çin'in aracı. Uzay mekiğinde gitmenin maliyeti kişi başı 100 milyon dolar civarında. Benim kurduğum bir şirket, Space Adventures, size bilet satabilir. Şu ana kadar iki tane yaptık, yakında Soyuz aracında 20 milyon dolara iki tane daha yapacağız. Çok pahalı ve potansiyeli anlamak için --
(Gülüşmeler)
pahalı. Fakat insanlar bunu ödemek istiyorlar! Tarihte eşi benzeri olmayan bir dönemdeyiz. İlk defa bize uzayı keşfettirecek para ve teknoloji birkaç kişinin elinde yoğunlaşmış durumda. Fakat bu ne kadar ucuz olabilir? Size bunu anlatacağım. Bugün 20 milyon dolara gidip bilet alabileceğinizi biliyoruz, fakat bu ne kadar ucuzlayabilir?
Şimdi lise fiziğini hatırlayalım. Sizi ve uzay giysinizi birkaç yüz kilometre yukarıya çıkartacak ve 28000 km/saat hıza ulaştıracak potansiyel enerjiyi, mgh, hesaplarsanız. Hatırlayın, ½ MV karesi -- anladınız. Yaklaşık olarak 5.7 gigajoule'lük bir enerji. Bunu bir saatte harcarsanız, yaklaşık 1.6 megawatt. Vijay'in mikro güç sistemlerini size kilowatt başı saati 7 sente satıyorlar -- hızlı işlem yapabilen var mı? Sizin ve uzay giysinizin uzaya gitmesi ne kadara mal olacak? 100 dolar. Bu da maliyet iyileştirme eğrisi -- fizikte birkaç ilerleme sağlamamız lazım. Size bunu bağışlayacağım.
(Gülüşmeler)
Tarih bize bir şey öğretti ise o da hayal edersen, bir gün elde edersin. Hepimize uzay uçuşunu sağlayacak fizik ve mühendislik bilgisinin çok yakın olduğuna eminim. Zorluk şurada, yatırım çekebilmek gerçek bir piyasa olması lazım. Bugün Boeing'ler ve Lockheed'ler kendi paralarından Ar-Ge'ye bir dolar bile harcamıyorlar. Hepsi devletin araştırma paraları, ve biraz da onlardan. Aslında büyük şirketler, devletler riski göze alamazlar. Uzay için bize egzotermik ekonomik tepkimesi dediğim şey lazım. Bugün dünya çapında ticari kaç tane uçuş var? Yılda 12 ile 15 arasında. Ticari şirket sayısı? 12 ile 15 arası. Şirket başı bir tane. Sadece bu kadar değil. Sadece bir tane piyasa var, ona kendi kendine yüklenen karbonlar diyorum. Kendi paraları ile beraber geliyorlar. Onları yapmak kolay. Bunlar insan. Bizi uzaya götürecek araçlarla ilgili Lindbergh'i okurken aklıma gelen çözüm Ansari X PRIZE idi.
Tekrar kullanılabilen, üç kişi kapasiteli, insanları 100 kilometre yukarıya çıkarıp iki hafta içinde geri dönebilen ilk gemiyi yapana 10 milyon dolar nakit para vaad ettik. Yedi ülkeden 16 takım yarışmaya katıldı, 1 ile 25 milyon dolar para harcadılar. Kazanan ise SpaceShipOne idi, iki uçuş gerçekleştirdi. Sizleri o günün sabahına götürmek istiyorum, kısa bir video.
Video: Pilot: Ateşleyin.
Adam: Bol şanslar.
(Alkışlar)
Adam: Yüksekliğimiz 112 kilometre.
(Alkışlar)
Adam: Ansari X PRIZE yarışının resmi ana hakemi olarak Mojave Aerospace Ventures'in gerçekten ödülü kazandığını açıklıyorum.
(Alkışlar)
Peter Diamandis: Bu süreçte en çok zorlandığım şey sermaye bulmaktı. Neredeyse imkansızdı. Biz -- Ben 100, 200 CEO ve CMO'ya gittim. Kimse yapıldığına inanmadı. Herkes şöyle diyordu: "Oh, NASA ne düşünüyor? Pekala, insanlar ölecek, bu projeyi nasıl öne sürüyorsunuz? Vizyon sahibi bir aile buldum, Ansari ailesi ve Champ Car, paranın bir kısmını onlar karşıladı.
Sonunda sigorta endüstrisine gidip ödül tazminatı sigortası satın aldım. Görüyorsunuz, sigorta şirketleri Boeing ve Lockheed'e gidip "Rekabet edecek misiniz?" diye soruyor. Hayır. Rekabet edecek misiniz? Hayır. Kimse bu yarışı kazanamayacak. Onlar Ocak 2005'e kadar kimse yenemeyecek dediler, ben yenecek dedim.
(Alkışlar)
En iyi şey ise iddiayı kazanmamdı.
(Gülüşmeler)
Çok şeyler başardık ve müthiş bir başarı idi. En çok mutlu olduğum şeylerden biri de SpaceShipOne'ın Hava ve Uzay Müzesi'nde St.Louis ve Wright Flyer'ın yanında duracak olması. Muhteşem değil mi? Birazcık da gelecekle ilgili, uzaya adımlar, size uygun şeylerden bahsedeyim. Bugün ağırlıksız uçuşlar yapabilirsiniz. 2008'de bu uçuşların fiyatı Virgin'de 200.000 olacak. Fiyatı çok fazla düşürecek üç dört ciddi çalışma var. Bence yörünge altı uçuşlar için fiyat 25.000 olacak. Yörünge uçuşlar -- sizi uzay istasyonuna götürebiliriz.
Sonra da inanıyorum ki, bir grup Dünya yörüngesinde iken, onlar yapmazsa ben, biraz yakıt saklayıp aya gideceğiz ve gayri menkul alacağız.
(Gülüşmeler)
Seyirciler içerisindeki tasarımcılar için. FAA'dan ağırlıksız uçuşlar için izin almaya 11 yıl harcadık. Burada da birkaç komik fotoğraf. Burada Burt Rutan ve yakın arkadaşım Greg Meronek yerçekimsiz ortamda. İnsanlar yerçekimsiz odada yerçekimini kapatan bir anahtar olduğunu düşünüyor, fakat aslında bu bir parabolik uçuş. 7-Up bu ay yayınlanmaya başlayacak bir reklam yapmış. Sesi açabilir miyiz?
Video: Kadın: İlk bedava uzay biletini kazanmak için, özel işaretli Diet 7-Up paketlerine bakınız. Sizi üzmeyecek bir tad istediğimiz zaman, tek yol yukarıya gitmektir.
PD: Bu uçağımızda çekildi, o yüzden şöyle yapabilirsiniz. Florida'da kurulduk. Beni heyecanlandıran başka bir şeyden bahsedeyim. Hediyelerin geleceği. Hediyeler bilirsiniz çok eski bir fikir. Longitude ve Lindbergh'in ileri sürdüğü Orteig Ödülü'nü almakla şereflendim. Ve X PRIZE Vakfı'nda bir karar aldık, bu fikri diğer teknoloji alanlarına taşımayı istedik ve yeni bir misyon belirledik: uzaydaki ve diğer alanlardaki radikal gelişmeleri insanlık adına ortaya çıkarmak. Bu da bizi çok heyecanlandırıyor. Bu yansıyı Larry Page'e gösterdim, o da yönetimimize katıldı.
Biliyorsunuz kar amacı gütmezseniz, bir dolara karşılık 50 sent kazanırsınız. Bağış yaparsanız, genellikle bir dolar karşılığı 2, 3 dolar alırsınız. Fakat bir ödül başlatırsanız, bir dolara karşılık 50 kazanırsınız. Ve bu da çok fazla. O da arkasını döndü ve "Enstitü olarak 10 ödül başlatırsanız, bir dolara 500 kazanırsınız" dedi. Ben de bu muhteşem dedim. X PRIZE'ı dünya çapında bir ödül enstitüsüne çevirmeyi düşünüyoruz. Bir ödül açıklayıp, takımlar denemelere başlayınca bu meydana geliyor. Bilinirliğiniz artıyor ve ödül kazanıldığı zaman, bilinirlik tavan yapıyor -- süreç iyi yönetilirse -- bu da sponsora katkısı. Ödül kazanıldıktan sonra sosyal yararlar ve yeni teknolojiler ve imkanlar oluşmuş oluyor. Sponsorlara toplam katkı bilinirlik ve uzun vadede sosyal yararlar. Ödülü böyle değerlendiriyoruz.
Siz gidip SpaceShipOne'ı ya da başka yeni bir teknolojiyi gidip kendiniz yapmayı deneseniz, sermayeyi başta bulmalısınız ve ürününüz belirsiz durumda. Olabilir de olmayabilir de. Fakat bir ödül koyarsanız, hizmete çok az para veriyorsunuz ve başarıyı elde ediyorsunuz. Orteig Atlantik'i geçemeyene kadar dokuz takıma da bir kuruş ödemedi, biz de Ansari X PRIZE ödülünü yenen biri çıkıncaya kadar hiç para ödemedik. Ödüllerin çalışma sistemi muhteşem. Yenilikçiler, girişimciler, biliyorsunuz ki bir hedefe doğru gittiğinizde ilk inanmanız gereken şey, onu kendinizin yapabileceği. Ondan sonra "Bu fikir saçma" gibi dalga geçmeleri göğüslemelisiniz. Ondan sonra sermaye bulmada size yardımcı olmaları için, başkalarını ikna etmelisiniz ve ondan sonra devlet bürokrasisi ile uğraşmalısınız, bazı şeyleri değiştirmenizi istemeyen kurumlarla uğraşmalısınız, başarısızlıklarla uğraşmalısınız. Ödül ne yapıyor? Ödül sürecinde yaşadığımız şey şuydu, bütün bu konularda size destek oluyoruz, çünkü ödül bir fikri değerli kılıyor. Hımm, güzel bir fikir olmalı. Birileri o işi yapmanız için çıkıyor 10 milyon dolar teklif ediyor.
Bütün bu alanlarda Ansari X PRIZE'ın işleri kolaylaştırdığını gördük. Organizasyon olarak, ödül bulma sürecini yaşıyoruz, nasıl bir ödül teklif edelim, kurallar ne olmalı ve aslında birkaç farklı kategoride ödül yapmaya çalışıyoruz. Enerjiye, çevrye, nanoteknolojiye bakıyoruz -- bunlardan birazdan bahsedeceğim. Bunu şöyle yapıyoruz, X PRIZE ile ödül takımları kuruyoruz. Uzay ödül takımımız var. Orbit ödülümüz var.
Birkaç enerji ödülümüz var. Craig Venter bizim yönetimimize yeni katıldı, onla da hızlı genom sekanslama ödülü üzerinde çalışıyoruz. Bu sonbaharda duyurusunu yapacağız, -- herhangi bir kişinin DNA'sını 1000 doların altında sekanslayabildiğinizi düşünün, tıpta devrim. Ve temiz su, eğitim, tıp ve hatta sosyal girişimcilik. Son yansım bu, bu da insanlığın büyük problemlerini çözecek alet. O da teknoloji. Para değil. Sadece tek bir şey -- o da odaklanmış ve hırslı bir insan aklı.
(Alkışlar)