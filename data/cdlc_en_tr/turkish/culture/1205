Ben, 70'lerin son yılının son gününde doğmuşum. "Free to be you and me", (Tezahürat) hip hop, salondan hip hop'a çok fazla tezahürat gelmedi Teşekkürler. Hip hop için teşekkürler. ve Anita Hill ile büyüdüm. (Tezahürat) Annem ve babam radikallerdi (Kahkaha) ama sonradan birer yetişkine dönüştüler. Babam şakayla karışık şöyle der; Dünyayı kurtarmak isterken bir baktık, zengin oluvermişiz. Aslında Kolorado, Colorado Springs'te ancak orta sınıf olabildik ama siz anladınız. Yarım kalmış bir mirasın ağır bilinciyle büyüdüm.
Bu 30 yaş olgunluğumda, o korkunç ama güzel dönemde büyümenin ne demek olduğunu çok düşündüm. Sonunda, benim için gerçek bir yolculuk ve çelişki olduğuna karar verdim. İlk çelişki, büyümenin geçmişi reddetmek ve ardından onu hemen geri talep etmekle ilgili olmasıdır. Büyüme sürecinde feminizm sularında yüzdüm. Daha küçücük bir kızken annem, şu an dünya üzerindeki en uzun süreli kadın film festivalini başlattı. Yani diğer çocuklar dizi ve çizgifilm izlerken ben kadınlar hakkında ve tarafından yapılmış konuya özgü belgeseller izliyordum. Bunun nasıl bir etkisinin olduğunu görebilirsiniz. Ama evdeki tek feminist annem değildi.
Babam, yaşadığımız şehirdeki sadece erkeklere özgü işadamları derneğinden, oğlunun ilerde evet, ama kızınının asla kabul edilmeyeceği bir organizasyonun parçası olmak istemesi gerekçesiyle ayrıldı. (Alkış) O da bugün burada aslında. (Alkış) Komik olan şu ki erkek kardeşim işadamı değil, deneysel şiirler yazan bir şair oldu, ama olsun, niyet gerçekten iyiydi.
(Kahkaha)
Her yanımda olmasına rağmen, feminist etiketini hemen kabullenemedim. Çünkü feminizmi annemin kadın grupları, o zamanın moda etekleri ve vatkalarla ilişkilendirirdim ki bunların hiçbirinin, havalı görünmeye çalıştığım Palmer Lisesi koridorlarında bir forsu yoktu. Yine de bu feminizm olayının gerçekten önemli bir yanı olduğundan şüpheleniyordum. Bu yüzden gizlice annemin kitaplığına gidip kitap seçip okumaya başladım - bunu asla kimseye söylemedim tabii ki. Bernard College'a gidene kadar feminist etiketini kendime yapıştırmamıştım ve ilk kez Amy Richards ve Jennifer Baumgardner'in konuşmalarını dinlemiştim. Onlar, "Manifesta" adlı kitabın yazarlarıydılar. Feminist tarafımın açığa çıkmasını sağlayan o büyük şey neydi, diye sorabilirsiniz. File çorap. Jennifer Baumgardner, file çorap giyiyordu. Gerçekten seksi olduğunu düşündüm. Tamam, dedim, artık feminist olabilirim. Şimdi size bunu söylüyorum, size bunu kendimi rezil etme pahasına söylüyorum, Çünkü, feminizm işinin birazı estetiğin, güzelliğin, eğlencenin önemli olduğunu itiraf etmektir. Kültürel trendler sayesinde büyük çapta yanıp tutuşan birçok modern politik hareket var. Bu iki şahsın adını duymuş olan var mıydı mesela?
Yani benim feminizmim anneminkine minnettar, ancak onunkinden çok farklı. Annem "Ataerkillik," der. Ben, "Değişen roller" derim. Irk, sınıf, cinsiyet, yetenek, bunların hepsi kadın olmanın ne demek olduğuyla alakalı. Maaş tarafsızlığı? Evet. Tamamiyle bir feminist mesele. Ancak bana göre göç de öyle. Teşekkürler. Annem "Protesto yürüyüşü," der. Ben "Online örgütlenme," derim. Birkaç inanılmaz derecede zeki ve harika kadınla birlikte Feministing.com adlı bir internet sitesini yönetiyorum. Şu ana kadar en çok okunan feminist yayınız. Size bunu söylüyorum çünkü bir devamlılığın olduğunu görmek gerçekten önemli.
Feminist blog yazarlığı, farkındalık yaratmanın 21. yüzyıl versiyonu. Ama bizim bir de direkt politik etkimiz var. Feministlik yapmak Walmart raflarından ürün çekilmesini sağlayabildi. Bize nefret mailleri gönderen kadın düşmanı yöneticiyi bir Big 10 okulundan kovdurduk. En büyük başarılarımızdan biri Iowa'nın ortasında yaşayan genç kızlardan, "Jessica Simpson'ı google'da arattım ve sitenize rastladım. Feminizmin erkek düşmanlığı ve salaş sandaletler olmadığını anladım," diyen mailler alıyor olmamız. Yani, yeni jenerasyonu tamamen yeni bir yolla aramıza alabiliriz.
Annem "Gloria Steinem," der. Ben "Samhita Mukhopadhyay, Miriam Perez, Ann Friedman, Jessica Valenti, Vanessa Valenti, ve benzeri ve benzeri ve benzeri," derim. Biz tek bir kahraman istemiyoruz. Biz tek bir ikon istemiyoruz. Biz tek bir yüz istemiyoruz. Biz, ülke çapında online yazılar yazan, toplumu organize eden, enstitüleri tamamen değiştiren binlerce kadın ve erkeğiz. Annelerimiz ve büyükannelerimizin başlattığı inanılmaz işi devam ettiren binlercesiyiz. Teşekkürler.
(Alkış)
Bu beni ikinci çelişkiye getirdi: birdenbire küçüklüğümüzden sıyrılıp büyüklüğümüze olan inancımızı devam ettirmek. Benim jenerasyonumun çoğu - iyi niyetli aile eğitimi ve haysiyet öğretimi yüzünden - birer küçük kar tanesi olduğumuza inanarak topluma karıştık, (Kahkaha) ki güya gidip dünyayı kurtaracaktık. Bunlar birlikte büyütüldüğümüz üç sözcük. Abartılı beklentilerimizle mezuniyet koridorlarında yürüyoruz ve gerçek dünyaya geri döndüğümüzde fark ediyoruz ki dünyayı kurtarmanın ne demek olduğunu bile bilmiyoruz. Ana akım medya benim jenerasyonumu genellikle umursamaz olarak tasvir eder. Bence şaşkın olduğumuzu söylemek daha doğru olur. Açıkçası kafamızı karıştıracak çok şey var; çevresel kriz, 1928'den beri gördüğümüzün aksine ülkedeki gelir eşitsizliği, ve tamamen ahlakdışı ve devam eden global gelir eşitsizliği. Yabancı düşmanlığı yükselişte - kadın ve kız ticareti de öyle. Bunlar kafanızı karıştırmaya yeter.
2002 yılında Barnard College'tan mezun olduğumda bunu bizzat kendim yaşadım. Çok hevesliydim, farklılık yaratmaya hazırdım. Gidip STK'larda çalıştım, yükseklisans yaptım, telefon bankacılığı yaptım, protesto ettim, gönüllü oldum, ama hiçbirisi bir işe yarıyormuş gibi görünmüyordu. 2004 aralığının kapakara bir gecesinde, ailemle karşılıklı oturdum ve giderek hayal kırıklığına uğradığımı söyledim. Dünyada yanlış giden her şeyi kağıda döktükten sonra, kendimi Beyaz Saray merdivenlerinde ateşe vermek gibi bir düşüncemin - bir nevi karanlık fantazimin - olduğunu itiraf ettim. Annem her zaman içtiği kokteylinden bir yudum aldı, gözleri dolmuştu, ve bana bakarak şöyle dedi, "Umutsuzluğunun önünde durmayacağım. "Bundan daha zeki, daha yaratıcı, ve daha dirençlisin," dedi.
Bu da beni üçüncü çelişkiye getiriyor. Büyümek, çok şey başarmayı hedeflemek ve güzelce bir dibe vurup bununla tatmin olmaktır. (Kahkaha) (Alkış) Derinden etkilendiğim bir yazar, Parker Palmer, şöyle yazar; Birçoğumuz genellikle "benliğimizi kibirli bir şekilde abartma ve benliğimizi köle gibi hakir görme" arasında gidip geliyoruz. Tatmin etmiş olacağınız üzre, kendimi ateşe vermedim. Umutsuzken yapılması gerekeni yaptım - yazmak. Okumam gereken kitabı yazdım. Bu ülkenin her yerinde sosyal adalet görevi yapan sekiz inanılmaz insan hakkında bir kitap yazdım. Detroit'in ve iki sivil hak aktivistinin kızı, hayatını çevresel adalete adayan Nia Martin-Robinson hakkında yazdım. Yapabileceği en asil şeyin refah sisteminde sosyal görevli olarak çalışmak olduğuna karar veren fakat hemen sonrasında hem bu işi sevmediğinin hem de bu işte iyi olmadığının farkına varan Emily Apt hakkında yazdım. Onun gerçekten yapmayı istediği şey film çekmekti. Bu yüzden refah sistemi hakkında bir film yaptı ve çok büyük bir etki yarattı. Üniversite masraflarını karşılayabilmek için orduya katılan Meksikalı göçmen bir ailenin kızı Maricela Guzman hakkında yazdım. Acemi birliğinde cinsel saldırıya uğradı ve Asker Kadınların Eylem Ağı adında bir grubun kurulmasına yardım etti.
Bu ve bu gibi insanlardan, yüce emellerine ulaşmaktaki başarısızlıklarını baz alarak onları yargılayamayacağımı öğrendim. Birçoğu çok çetrefilli sistemlerle çalışıyor; ordu, meclis, eğitim sistemi, vb. Ancak, bu sistemlerin içinde yapmayı başardıkları şey uygarlaştırıcı bir güçtü. Günün sonunda, bundan daha önemli ne olabilir? "Bu tabi ki bir başarısızlık. Ama ne güzel bir başarısızlık değil mi?" der Cornel West. Bu en çılgın, en büyük hayallerimizden vazgeçelim demek değil. İki seviyede çalışalım demek. Birincisinde, kendimizi içinde bulduğumuz o çarpık sistemlerin peşinden gidelim. Diğerinde ise, bir başkasının gününü daha kolaylaştırma, daha adilleştirme çabalarıyla haysiyetimizi koruyalım.
Küçükken birkaç garip alışkanlığım vardı. Mesela bir tanesi çocukluğumun geçtiği evin mutfağında yere uzanır, bir yandan sol elimin baş parmağını emip bir yandan sağ elimle annemin soğuk ayak parmaklarını tutardım. (Kahkaha) Telefon konuşmalarını dinlerdim ki telefonda çok konuşurdu. Yönetim kurulu toplantılarından bahsederdi, barış organizasyonları yapardı, araba paylaşımları ayarlardı, arkadaşlarını teselli ederdi. Tüm bunlar günlük bakım ve yaratıcılık aktiviteleriydi. Şüphesiz ki 3-4 yaşlarındaki ben onun yatıştırıcı ses tonunu dinliyordum. Ancak, bir yandan da aktivist çalışmalardaki ilk dersimi alıyordum sanırım.
Röportaj yaptığım aktivistlerin hiçbir ortak yanı yoktu. Bir şey hariç! Hepsi de en büyük ve önemli aktivist etkinin annelerinden geldiğini söylüyordu. Bu yüzden, sık sık, özellikle de erken yaşlarda, anlamlı hayat örneklerini uzaklarda ararız ama bazen bu örnek alınası insanlar kendi mutfaklarımızda, telefonla konuşanlar, bize yemek hazırlayanlar, dünyanın dönmesini sağlayan şeyleri yapanlardır. Annem ve benzeri birçok kadın bana hayatın, zafer veya kesinlik ve hatta emniyetle ilgili olmadığını öğretti. Hayat çelişkileri kucaklamaktır. Hayat şaşkınlık karşısında hareket edebilmektir, ve hayat, insanları gerçekten sevmektir. Günün sonunda, bizi mücadele ve ödül dolu bir hayata götüren bunlar olacaktır.
Teşekkürler.
(Alkış)