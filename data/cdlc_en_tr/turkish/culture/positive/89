Bu fotoğraf benim yıllar boyunca öldürmeyi planladığım bir adama ait.
Bu benim babam, Clinton George "Bageye" (Torbagöz) Grant. Ona Bageye (Torbagöz) denmesinin nedeni gözlerinin altındaki torbalardır. 10 yaşındayken kardeşlerim ve ben sinek öldürücü kağıdın zehrini kazıyıp kahvesine koymanın, cam ufalayıp kahvaltısının üzerine serpiştirmenin, takılıp boynunu kırması için merdivenin üzerindeki halıyı gevşetmenin hayallerini kurardık. Ama gün gelince o her zaman gevşek basamağı atlar kahvesinden bir yudum almadan ya da yemeğinden bir lokma bile yemeden evden çıkıp giderdi. Ve böylece yıllar boyunca babamın ben onu öldüremeden ölmesinden korktum. (Kahkaha)
Annem ona gitmesini ve geri dönmemesini söyleyene dek Bageye korkunç bir canavardı. Hep bir öfke krizinin eşiğinde olurdu, gördüğünüz üzere ona çekmişim. Geceleri Luton'da Vauxhall Motors'da çalışırdı ve evde çıt çıkmamasını buyururdu. Biz de öğleden sonra 15:30'da eve geldiğimizde televizyonun yanında toplanır ve bir kasa hırsızı edasıyla ses kontrol düğmesini televizyonun sesi duyulmaz hale gelinceye dek kısardık. Ve zaman zaman evde o kadar çok "Şşşş" ve "Şşş" sesleri olurdu ki sanki okyanusun yüzeyinde sessizce süzülen bir Alman denizaltının mürettebatı olduğumuzu ve HMS Bageye'ın en ufak bir kargaşada ölüm cezası vermeye hazır devriye gezdiğini hayal ederdim.
Buradaki ders, "Evde veya evin dışında, asla üzerine ilgi çekme" idi. Belki de bu göçmenlere özgü bir derstir. Biz hep radarın altında olmalıydık, yani aslında Bageye ve bizim, biz ve Bageye'ın arasında pek bir iletişim yoktu. Duymayı en sevdiğimiz ses, hani küçükken hep babanızın eve gelmesini ve herkesin mutlu olmasını istersiniz ve kapının o açılma sesini beklersiniz ya, bizim dört gözle beklediğimiz ses kapının kapanmasıydı. Bunun anlamı gittiği ve asla geri dönmeyeceğiydi.
Ve böylece otuz yıl boyunca ne ben babamı gördüm, ne de o beni. Otuz yıl boyunca birbirimizle konuşmadık ve sonra, birkaç yıl önce sahne ışıklarını ona çevirmeye karar verdim.
"İzleniyorsun. Evet, izleniyorsun. İzleniyorsun." Bu bize söylediği bir sözdü. Bize defalarca, üst üste bunu söylerdi. Yıl 1970'ler, Vauxhall Motors için çalıştığı Luton'daydık ve o Jamaikalı'ydı. Aslında demek istediği sen, Jamaikalı bir göçmenin oğlu olarak, izleniyorsun. Ne yöne gittiğini, ev sahibin olan devletin senin hakkında yarattığı sormusuz, tembel, suç işlemeye eğilimli stereotipine uyup uymadığın izleniyor. İzleniyorsun, o halde senden beklentilerini yık. Bu amaçla Bageye ve arkadaşları çoğu Jamaikalı olan arkadaşları, Jamaika'yı en iyi şekilde gösterirlerdi. Dünyaya en iyi tarafını dön, dünyaya en iyi yüzünü göster.
Eğer 40'lı ve 50'li yıllarda Karayipliler'in gelişine ait bazı fotoğraflara rastladıysanız, birçok erkeğin fötr şapka taktığını fark etmişsinizdir. Jamaika'da fötr şapka takmak gibi bir gelenek yoktu. Bu geleneği buraya gelirken icad ettiler. Kendilerini algılanmak istedikleri biçimde göstermek istiyorlardı. Bu yüzden görünümleri ve kendilerine verdikleri isimler onları tanımlıyordu. Bageye (Torbagöz) kel ve gözaltı torbaları var. Tidy Boots (Tertipli Bot) ayakkabıları konusunda çok titiz. Anxious (Telaşlı) her zaman telaşlı. Clock'un (Saat) bir kolu öbüründen daha uzun. (Kahkaha) Ve benim favorim Summerwear (Yazlık Giyim) lakaplı adam olmuştur. Summerwear 60'ların başında Jamaikadan bu ülkeye geldiğinde hava nasıl olursa olsun yazlık giyinmek konusunda ısrarcıydı ve hayatları hakkında bilgi edinmeye çalışırken anneme "Summerwear'e ne oldu?" diye sordum. "Soğuk algınlığından öldü." dedi. (Kahkaha) Ama Summerwear gibi insanlar bize bir tarzının olmasının önemini öğretti. Belki onlar medeni görülmediklerini düşündükleri için tarzlarını abarttılar ve nesillerinin bu tavrını veya telaşını bize, bir sonraki jenerasyona aktardılar. Bizi o kadar etkilediler ki, çocukken ne zaman televizyonda veya radyoda bir siyahinin suç işlediğine dair bir haber çıksa, bir soygun, bir cinayet ya da hırsızlık, anne ve babamızla beraber irkilirdik. Çünkü onlar insanını rezil ediyordu. Sadece kendini temsil etmiyordun. Grubu temsil ediyordun ve belki senin de bu şekilde, algılanıcağın düşüncesi çok korkunç, alışması çok zor bir düşünceydi. Ve bu meydan okunması gereken bir şeydi. Babamız ve meslektaşlarının çoğu bir tür iletim sergiliyorlardı. Yapıları iletmeye uygundu, almaya değil. Sessizliğimizi koruyorduk. Babamız bizimle konuştuğu zaman aklındaki kürsüden konuşurdu. İnanca öyle yapışırlardı ki şüphe onlara zarar verirdi. Ama evimde çalışırken ve günlerce yazdıktan sonra aşağı hızla inerim ve Marcus Garvey veya Bob Marley hakkında konuşmak için sabırsızlanırım ve kelimeler ağzımdan kelebekler gibi çıkar ve o kadar heyecanlı olurum ki çocuklarım beni durdurup "Baba, kimse umursamıyor." der. (Kahkaha)
Fakat umursuyor, gerçekten. Ayak yapıyorlar. Bir şekilde damarınızı bulurlar. Hayatlarını sizin hayat hikayenize göre şekillendirirler, tıpkı benim anne babamdan etkilendiğim gibi ve belki de Bageye da babasından etkilendi. Ve anladım ki hayatına bakışı ve anlayışı yönünden, dedikleri gibi, Yerli Amerikalıların dediği gibi, "Bir adamın pabuçlarında yürümeden onu eleştirme."
Ama onun hayatını düşününce, 1970'ler İngilteresinde bir Karayipli yaşamını betimlemek çok kolaydı. Plastik meyve kaseleri, polistiren tavan döşemeleri, teslimat sırasında gelen şeffaf kılıflar içinde kanepeler. Ama asıl zor olan şey, nesiller arasındaki duygusal manzarada gezinmektir. Ve "İnsan yaşlandıkça kemale erer" atasözü de doğru değil. İnsan yaşlandıkça saygınlık kisvesi ve rahatsız edici gerçeklerle yüzleşir.
Fakat doğru olan şey ise, ailem annem ve babam buna razı olmuş, beni eğitmesi için devlete güvenmemiş. Nasıl konuştuğuma bakın. Beni özel okula göndermeye kararlıydılar fakat babam Vauxhall Motorda çalışıyordu. Özel okul ücretini karşılamak ve bir sürü çocuğu doyurmak oldukça zordur. Giriş sınavına girmek için okula gidişimi hatırlıyorum. Babam papaza - Katolik okuluydu - çocuk için daha iyi bir "erkek eğitimi" istediğini söyledi fakat o, babam, bağırsak kurtlarını bile bulaştıramadı, giriş sınavlarını hiç umursamadı. Fakat eğitimimi karşılamak için bazı riskli işler yapması gerekiyordu. Bu yüzden babam eğitimim için arabasının bagajında yasadışı eşyalar satıyordu. Bu iş göründüğünden daha alengirliydi çünkü babam, - bu arada kendi arabasını kullanmıyordu - Babam araba sahibi olmaya hevesliydi, fakat babamın dökük bir Mini'si vardı ve bu ülkeye gelmiş bir Jamaikalı olarak, hiç ehliyeti olmadı. Ne sigorta ödedi, ne yol vergisi ne de muayene parası ödedi. Düşüncesi şuydu: "Araba kullanmayı biliyorum devlet onayına neden ihtiyacım olsun?" Fakat polis bizi çevirince işler daha da karışıyordu ve bizi polis çokça çeviriyordu ve babamın polislerin hakkından gelmesine hayrandım. Polisi hemen terfi ettirirdi. Öyle ki, Memur Bloggs konuşma esnasında Müfettiş Dedektif Bloggs olurdu ve bize hoşca gönderirdi. Babam Jamaika'da "akıllıyı kafalamak için aptalı oyna" dediğimiz şeyi sergiliyordu. Ama sonra, aslında polis tarafından alçak görüldüğü veya küçümsendiği fikri oluştu - 10 yaşında bir çocuk olarak bunu gördüm - ama ayrıca otoriteye karşı bir duygu çelişmesi vardı. Yani bir yandan otorite ile kafa bulunurken diğer yandan otoriteye karşı hürmet var. Ve bu Karayipli insanların otoriteye karşı ağır bir itaati vardı ki bu bir anlamda çok çarpıcı ve garip çünkü göçmenler çok cesaretli insanlardır. Evlerini terkediyorlar. Babam ve annem Jamaika'yı terk etti ve 6000 km yol katetti ve bu yolculuk onları çocuklaştırdı. Ürkeklerdi ve bir yerlerde doğal düzen tersine döndü. Çocuklar anne-babasına anne-baba oldu.
Karayipli insanlar bu ülkeye beş yıllık bir planla geldiler. Çalışıp biraz para kazanacak ve sonra geri döneceklerdi. Fakat beş yıl oldu 10 yıl, sonra 10 yıl oldu 15 yıl. Ve bir de bakmışsın ki duvar kağıdını değiştiriyorsun. İşte bu noktada, kalıcı olduğunu anlarsın. Burada kalma konusunda anne-babamızda bir çeşit geçicilik duygusu olmasına rağmen biz çocuklar planın suya düştüğünü biliyorduk. Sanırım umdukları hayatın hayallerine devam edemeyecekleri duygusu oluşmuştu. Hakikat çok daha farklıydı. Ve bu, beni eğitmeye çalışma gerçeği için de geçerliydi. Babam işe girişmiş idiyse de devamını getiremedi. Beni eğitmek anneme kalmıştı ve George Lamming'in dediği gibi, bana annem babalık yapmıştı.
Onun yokluğunda bile, onun sözü kalmıştı: İzleniyorsunuz. Fakat bu kadar sıkı ihtiyat endişeye yok açabilir, öyle ki yıllar sonra, neden olması gerekenden altı kat fazla genç siyah adama şizofreni teşhisi konuduğunu araştırırken psikiyatrisin şu söyledikleri beni hiç şaşırtmadı: "Siyah insanlar paranoya öğreniyor." Ve merak ediyorum Bageye bundan ne anlardı.
Şu anda, benim de 10 yaşında bir oğlum olduğu için aklıma Bageye takıldı ve onu aramaya koyuldum. Luton'a geri geldi, 82 yaşındaydı. Onu 30 yıldır görmemiştim. Kapıyı açtığında gözleri parlayan bu küçük adamı gördüm ve gülümsüyordu ve onu hiç gülerken görmemiştim. Bu benim çok canımı sıkmıştı. Ama sonra yanındaki Karayipli bir arkadaşıyla oturduk ve eski günlerden konuştuk. Ve babam bana sanki keşke ortaya çıktığım gibi mucizevi bir şekilde kaybolsa der gibi baktı. Ve arkadaşına dönerek şöyle dedi: "Bu çocukla aramızda derin, derin bağlantı var, derin, derin bağlantı." Fakat bu bağlantıyı hiç hissetmedim. Bir titreşim varsa da, çok zayıftı veya hiç yok gibiydi. Ve bu görüşmemiz sırasında babamın oğlu olmak için seçmeye katılmış gibi hissettim.
Kitap çıktığında, ulusal gazetelerde insaflı incelemeler yapıldı. Fakat Luton'da takip edilen gazete "The Guardian" değil "Luton News" gazetesidir. Ve "Luton News" kitabı manşetten verdi. "32 Yıllık Dargınlığı İyileştirebilecek Kitap." Ve ben anladım ki bu kitap ben ve babamın nesli gibi iki nesil arasındaki dargınlığı temsil edebilirdi. Fakat Karayipli yaşamında hatırat veya biyografi gibi gelenekler yoktur. İnsanların içinde iş konuşmamak bir gelenekti. Ama bu başlığı hoş karşıladım ve düşündüm ki, evet, bu, daha önce hiç yapmadığımız konuşmaları yapma imkanı doğurabilir. Belki de bu kitap nesil farkını kapatacak. Bu bir tamir aracı olabilirdi. Ve hatta babamın bu kitabı anne babaya bir bağlılık eylemi olarak görebileceğini hissetmeye bile başladım.
Kendini kandıran, zavallı aptal. Kusurlarının gözler önüne serilmesi Bageye'nin canını yakmıştı. Benim ihanetim onu incitti ve ertesi gün gazeteye giderek cevap hakkı talep etti. Ve bunu şu başlıkla aldı: "Bageye Karşılık Verdi." Ve bu ihanetimin bir sonucu oldu. Artık onun oğlu değildim. Kendi zihninde renkdaşlarına leke sürüldüğünü düşündü ve buna izin veremezdi. İtibarını geri kazanmalıydı, o da öyle yaptı ve başta hayal kırıklığına uğramış olsam da, zamanla bu tutumunu takdir ettim. Hâlâ damarlarında ateş püskürüyordu, 82 yaşında olmasına rağmen. Ve eğer bu, 30 yıllık sessizliğe geri döneceğimiz anlamına geliyorsa, babam şöyle derdi: "Öyleyse öyle olsun."
Jamaikalılar size gerçekler diye bir şeyin olmadığını söyleyecektir, sadece çeşitler vardır. Hepimiz kendimize yaşayabileceğimiz en iyi hikayenin çeşitlerini anlatıyoruz. Her nesil, isteksizce veya bazen sökemediği bir anıt inşa eder. Fakat benim yazdığım hikaye değişmeye başladı ve benden kopmaya başladı. Babama olan nefretimi kaybettim. Artık onun ölmesini veya onu öldürmek istemiyordum. Ve kendimi özgür hissettim, daha önce hissetmediğim kadar özgür. Ve merak ettim, acaba bu rahatlık ona taşınabilirmiydi.
Bu ilk görüşmemizde, çocukluğuma dair çok az fotoğrafım olduğu aklıma geldi. Bu fotoğrafta dokuz aylığım. Fotoğrafın orjinalinde babam Bageye'nın kucağındayım ama boşandıklarında annem onu hayatımızdan tamamen çıkardı. Bir çift makas aldı ve onu her resimden keserek çıkardı ve yıllarca kendime bu fotoğraf hakkındaki gerçeği anlattım. O da yalnız ve desteksiz olduğundu. Fakat bu fotoğrafa bakmanın başka bir yolu var. Bu fotoğraf tekrar görüşme potansiyeline sahip. Babamla tekrar bir araya gelme potansiyeline. Ve babamın beni tutmasına olan özlemimle onu ışığa tuttum.
O ilk tekrar buluşmamız çok garip ve gergin anlardı ve bu gerilimi azaltmak için yürüyüşe çıkmaya karar verdik. Ve yürürken, kalakaldım. Şu an babamdan uzun olamama rağmen birden o çocuk olmuştum. Babamdan 30 santim kadar uzundum. Hâlâ o büyük adamdı ve adımlarına yetişmeye çalıştım. Ve fark ettim ki sanki hâlâ gözetim altındaymış gibi yürüyordu, fakat yürüyüşüne hayran kalmıştım. F.A. Kupası Finalini kaybeden taraftaki adam gibi yürüyor, teselli madalyasını almak üzere basamakları tırmanıyordu. Yenilgide onur vardı.
Teşekkür ederim.
(Alkışlar)