Herkese merhaba. TED’e ilk kez katıldığım için buzları kırmak adına eski bir dostu da yanımda getirdim. Evet, doğru. Bu Barbie. 50 yaşında ve her zamanki gibi genç (Kahkahalar) Ama size yabancı gelebilecek başka bir yüzü de tanıtmak istiyorum. Bu Fulla. Fulla, Arap dünyasının Barbie’ye verdiği karşılık.
Medeniyetler çatışmasının destekçilerine göre Barbie ve Fulla apayrı dünyalara aitler. Farklı ilgileri var. Apayrı değer yargıları var. Ve bir araya gelirlerse... Pekala, size söylemem gerek, bu çok da hoş olmayacaktır.
Ancak İslam dünyasındaki tecrübelerim oldukça farklı. Arap bölgesinde, çalıştığım yerde, insanlar Batı’daki yeniliklerle ilgileniyor ve bu yenilikleri ne geleneksel olarak Batılı ne de geleneksel olarak Müslüman olan şeyler haline getiriyorlar. Size iki örnek göstermek istiyorum. İlki 4Shbab. Bu yeni bir Arap kanalı ve “Gençler İçin” anlamına geliyor.
Dünyadan klipler. ABD
Yalnız kalmaktan korkmam
Yalnız kalmaktan korkmam, eğer Allah yanımdaysa
Yalnız kalmaktan korkmam
Her şey iyi olacak
Yalnız kalmaktan korkmam.
Arap dünyası
(Müzik)
Dinin verdiği tevazuyla esirgenmişti Kuran'ın ışığıyla bezenmişti.
Shereen El Feki: “4Shbab” İslami MTV olarak adlandırılıyor. Yaratıcısı, Mısırlı bir TV yapımcısı olan Ahmed Abou Haiba, gençlerin İslamiyet’ten esinlenerek daha iyi bir hayat sürmelerini istiyor.¼ Bu mesajı yaymanın en iyi yolunun da popüler müzik videolarını kullanmak olduğuna inanıyor. 4Shbab mevcut Arap müzik kanallarına bir alternatif olarak kuruldu. Ve bunun gibi bir şey arıyorlar. (Müzik)
Bu arada, bu Haifa Wehbe. Lübnanlı pop yıldızı ve pan-Arap’ın pin-up kızı. 4Shbab’ın dünyasında bu bir kışkırtma değil. Cehennem azabından da bahsedilmiyor. 4Shab’ın videoları gençlere hayatın zorlukları ile baş edebilmeleri için İslam’ın daha yumuşak, daha nazik yönünü göstermeye çalışıyor.
İkinci örneğim nispeten daha genç bir kitle için. Adı “99”. Onlar dünyanın ilk Müslüman süper kahramanları. Nayef Al Mutawa adlı Kuveytli bir psikolog tarafından tasarlandılar. Al Mutawa’nın amacı İslam’ı hoşgörüsüzlük imajından kurtarmak. Bunu çocuklar için uygun bir formatta yapıyor. “99” daki karakterler Allah’ın 99 ismini temsil ediyor. adalet, bilgelik, merhamet gibi. Örneğin, bu Noora adlı karakter, insanların iç dünyasına bakıp herkesin içindeki iyiliği ve kötülüğü görme gücüne sahip. Bir diğer karakter olan Jami de fantastik icatlar yaratma yeteneğine sahip.
“99” sadece bir çizgi roman değil, pek çok temayı içeren bir eğlence parkı. Eserler arasında bir animasyon dizisi de var. Gelecek yıl bu zamanlarda Süpermen ve Wonder Woman’ın benzerleri her nerede karşılarına çıkarsa çıksın haksızlığı yenmek için “99”la güçlerini birleştirecekler.
"99" ve 4Shbab bu tarz İslami kültürler arası melezleştirmenin sadece iki örneği. Burada uygarlıkların çatışmasında bahsetmiyoruz. Bu daha çok, ayırt edilemez bir karışım. Bunu, farklı kültürlere ait iplerin birbirine dolaştığı bir ağ olarak düşünmeyi seviyorum.
4Shbab ve "99" yepyeni görünüyor olabilir ama aslında bu çok eski bir gelenek. Tarih boyunca, diğer uygarlıklardan ödünç alma ve adaptasyon vardı. Hem eski hem de modern dünyada. Zaten Kuran da bizi bu yönde teşvik ediyor. "Sizi milletler ve kabileler halinde yarattık, ki bir birinizden bir şeyler öğrenebilesiniz." Bana göre, inancınız her ne olursa olsun bunlar oldukça bilgece sözler. Teşekkür ederim. (Alkışlar)