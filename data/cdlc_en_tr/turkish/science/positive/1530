Afrika'da deriz ki, "Tanrı beyaz adama saat, siyah adama zaman verdi." (Kahkaha) Düşünüyorum da, bu kadar çok zamanı olan bir adamın 18 dakikada hikayesini anlatması nasıl mümkün olabilir? Bu benim için epey zor olacak.
Bu günlerde çoğu Afrika hikayesi, açlık, HIV ve AIDS, fakirlik ya da savaştan bahsediyor. Ama bugün sizlerle paylaşacağım hikayem bir başarı öyküsü. Afrika'nın güneybatısında Namibya adlı bir ülke hakkında. Namibya'da 2.1 milyon insan var, ama boyutu Kaliforniya'nın yalnızca iki katı.
Ülkenin kuzeybatısındaki ücra bir bölgeden geliyorum. Buraya Kunene bölgesi deniyor. Ve bu Kunene bölgesinin ortasında Sesfontain köyü var. Burası doğduğum yer. Burası geldiğim yer. Algelina Jolie ve Brad Pitt'in öyküsünü takip edenler Namibya'nın nerede olduğunu bilecektir. Namibya'ya bayılıyorlar, Empire State Binası'ndan daha yüksek güzel kum tepelerinden dolayı. Rüzgar ve zaman arazimizi çok ilginç şekillere sokmuştur. Bu şekiller, bu haşin ve garip yere iyicene adapte olan vahşi yaşamla alacalanmış.
Ben bir Himba'yım. Neden bu Batılı giysileri giyiyorsun, diye merak edebilirsiniz. Ben bir Himba'yım ve bir Namibyalıyım. Himba, Namibya'daki 29 etnik gruptan bir tanesi. Oldukça geleneksel bir yaşam tarzı sürdürüyoruz. Çobanlık yaparak büyüdüm, hayvanlarımıza bakarak -- keçiler, koyunlar ve sığırlar. Bir gün, babam beni gerçekten de çalılığa götürdü. Dedi ki: "John, iyi bir çoban olmanı istiyorum. Oğul, eğer hayvanlarımıza bakarken keçimizi yiyen bir çita görürsen, çita çok tedirgindir. Yalnızca ona doğru yürü. Ona doğru yürü ve sırtına bir şaplak at." (Kahkaha) "Keçiyi bırakacak ve kaçıp gidecektir." Ama sonra dedi ki: "Oğul, eğer bir aslanla karşılaşırsan, sakın kımıldama. Sakın kımıldama. Olduğun yerde kal. Göğsünü kabart, yalnızca gözlerinin içine bak ve belki senle mücadele etmek istemez." (Kahkaha) Ama sonra, dedi ki: "Eğer bir leopar görürsen, oğul, tabanları yağlasan iyi edersin." (Kahkaha) "Baktığın o keçilerden daha hızlı koştuğunu düşünsene." Bu şekilde -- (Kahkaha) Bu şekilde, aslında doğa hakkında bir şeyler öğrenmeye başladım.
Biliyorsunuz ki, sıradan bir Namibyalı olmama ek olarak, bir Himba olmama ek olarak, aynı zamanda eğitimli bir doğa korumacısıyım. Alandaysanız neyle karşılaşacağınızı ve neyden kaçacağınızı bilmek çok önemlidir. 1971'de doğdum. Irkçı bir rejim altında yaşadık. Beyazlar dilediklerince çiftçilik yapabilir, hayvanlarını otlatabilir ve avcılık yapabilirlerdi; ama biz siyahlar, biz doğal hayatı kullanacak kadar sorumluluk sahibi kabul edilmiyorduk. Her ne zaman avlanmaya çalışsak, kaçak avcı olarak nitelendiriliyorduk. Sonuç olarak da para cezasına çarptırılıyor ve hapse atılıyorduk.
1966 ile 1990 arasında, ABD ve Sovyet çıkarları ülkemin kontrolünü ele geçirmek için savaştı. Biliyorsunuz ki, savaş zamanında ortada dolaşan askeri birlikler, ordular vardır. Ordu değerli gergedan boynuzları ve fildişi için avlandı. Bu şeyleri, kilosu 5.000 dolara kadar herhangi bir fiyata satıyorlardı. Aynı yıl, neredeyse her Himba'nın bir tüfeği vardı. Çünkü savaş zamanıydı, İngiliz .303 tüfeği ülkenin her tarafındaydı.
Sonra, yine aynı zamanda, 1980 civarında, çok büyük bir kuraklık yaşadık. Neredeyse kalan her şeyi öldürdü. Neredeyse yok olmanın eşiğindeki sürümüz de koruma altındaydı. Açtık. Aç bir leoparın komşularımızdan birinin evine girip uyuyan çocuğunu yatağından aldığı bir gece hatırlıyorum. Çok acıklı bir hikaye. Bugün bile o anı insanların aklında. Tüm bunların meydana geldiği yeri tam olarak işaret edebiliyorlar. Sonra, yine aynı yıl, neredeyse her şeyi kaybettik ve babam dedi ki, "Neden okula gitmiyorsun?" Böylece beni okula yolladılar, orada bir yerde, sırf meşgul olayım diye.
Okula gittiğim yıl, babam, IRDNC -- Entegre Kırsal Gelişim ve Doğa Koruma -- adında bir sivil toplum kuruluşunda iş buldu. Bu STK aslında yılın büyük bir kısmını topluluklarla geçiriyordu. Yerel topluluklar onlara, liderimiz Joshua Kangombe gibi, güveniyordu. Joshua Kangombe olanları görmüştü:¨ doğal hayat yok oluyordu, kaçak avcılık tavan yapıyordu ve durum oldukça ümitsiz görünüyordu. Ölüm ve ümitsizlik Joshua ve tüm topluluklarımızı sarmıştı.
Ama sonra, IRDNC'nin adamları Joshua'ya bir teklifte bulundular: Doğal hayatı kollamanız için güvendiğiniz insanlara para versek? Topluluğunuzda, halkınızda, çalılığı çok iyi bilen ve doğal hayatı çok iyi bilen biri var mı? Kabile reisi dedi ki, "Elbette. Kaçak avcılarımız." "Ne? Kaçak avcılar mı?" "Evet. Kaçak avcılarımız." İşte o, babamdı. Babam epey uzun bir süredir kaçak avcıydı. Afrika'nın başka bir yerinde yapıldığı gibi kaçak avcıları vurup öldürmek yerine, IRDNC, bu adamların, halklarını yönetecek becerilerini ve doğal hayata sahip olma ve onu idare etme haklarını geri kazanmalarına yardım etti. Böylece, insanlar doğal hayat üstünde sahiplik hissettikçe, doğal hayat geri dönmeye başladı ve bu aslında Namibya'daki korumanın temeli oluyordu. Bağımsızlıkla birlikte, toplumun katılımı yaklaşımı yeni hükümet tarafından benimsendi.
Bu temelin üstüne inşa etmede üç şey yardımcı oldu: İlki, geleneklerin onurlandırılması ve yeni fikirlere açık olmak. İşte geleneğimiz. Her Himba köyünde, kutsal bir ateş vardır. Bu kutsal ateşte, atalarımızın ruhları kabile reisi aracılığıyla konuşur ve bize, suyun nereden alınacağını, otlakların nerede olduğunu ve nereye gidip avlanılacağını tavsiye eder. Bunun doğa üstünde kendimizi düzenlemenin en iyi yolu olduğunu düşünüyorum. İşte, yeni fikirler. Gergedanları helikopterlerle taşımak, göremediğiniz bir ruhla konuşmaktan çok daha kolay bence, değil mi? Ve bu şeyler yabancılar tarafından öğretildi. Bunları yabancılardan öğrendik. Geleneksel topraklarımızı tanımlamak için yeni sınırlara ihtiyacımız vardı; GPS gibi daha nice şeyi öğrenmemiz gerekti, yalnızca GPS'in toprağın gerçek yansıması olup olmadığını ya da onun yalnızca Batı'da bir yerlerde yapılmış bir şey olup olmadığını görmek için. Daha sonra, atalardan kalma haritalarımızın, dünyanın bir başka yerinde yapılmış dijital haritalarla eşleşip eşleşemeyeceğini görmek istedik. Bu yolla, hayallerimizi gerçekleştirmeye başladık ve geleneklerimizi onurlandırmayı da sürdürdük, ama yeni fikirlere hâlâ açıktık.
İkinci unsur, birçok şeyden yararlanabileceğimiz bir hayat, iyi bir hayat istememizdi. Çoğu kaçak avcı, babam gibi, kendi toplumumuzun insanlarıydı. Dışarıdan insanlar değillerdi. Bizim insanlarımızlardı. Bazen, yakalandıklarında, saygıyla muamele görüyor, topluluklarına geri getiriliyor ve daha büyük hayallerin parçası yapılıyorlardı. En iyileri, babam gibi -- babamın reklamını yapmıyorum -- (Kahkaha) başkalarının kaçak avcılık yapmasını engellemekle görevlendiriliyordu. Bu devam ettikçe, tek bir topluluk olmaya başladık; doğayla olan bağımızı biliyorduk. Bu, Nabimya'da çok çok güçlü bir şeydi.
Son unsur, bu şeylerin gerçekten gelişmesine yardım eden, ortaklıklardı. Hükümetimiz, geleneksel topraklarımız üzerinde hukuki statü vermişti. Sahip olduğumuz diğer ortaklar, iş çevreleriydi. İş dünyası, Namibya'nın dünya haritasına çıkmasına ve doğal hayatın, tarım gibi, diğer arazi kullanımları gibi çok değerli bir arazi kullanımı olmasına yardım ettiler. Bugün Namibya'da bulacağınız korumacı olan çoğu iş arkadaşım bu girişimle, Doğal Hayatı Koruma Derneği'nin (WWF) katılımıyla en güncel koruma pratikleriyle yetiştirilmişlerdir. Bütün bu programa yirmi yılı aşkındır fon sağlamaktalar. Şimdiye kadar, WWF'nin desteğiyle çok küçük programlarımızı, şu anki ulusal programlarımıza büyütebildik. Namibya... veya, Sesfontein, Nabimya'da bir yerlerde saklanmış yalıtılmış bir köyden başka bir şey değildi. Bu değerler artık küresel köyün bir parçası.
Babamın toplumda kontrol mekanizması olan ilk işinin üzerinden otuz yıl geçti. Ne yazık ki, vefat etti ve bugün benim ve çocuklarımın gördüğü başarıyı göremiyor. 1995'te okulu bitirdiğimde, tüm kuzeydoğuda -- bizim alanımızda -- sadece 20 aslan vardı. Ama bugün, 130'dan fazla aslan var. (Alkış) Bu nedenle, lütfen, eğer Namibya'ya giderseniz, çadırlardan çıkmayın. Geceleri dışarıda yürümeyin!
(Kahkaha)
Kara gergedan -- 1982'de neredeyse türleri tükeniyordu. Ama bugün, Kunene, dünyadaki en yoğun kara gergedan nüfusuna sahip -- serbest dolaşan kara gergedanlar. Bu korunan alanın dışı.
(Alkış)
Leopar -- artık sayıları çok fazla, ama artık köyümüzden uzaktalar, çünkü doğal düzlükleri çoğaldı, zebralar, keseli ceylanlar ve her şey gibi. Oldukça uzakta duruyorlar, binden daha azdan onlarca bin hayvana çoğalan bu diğer şeylerden dolayı.
Çok küçük olarak başlayan bu şey, toplum korucularının halkın katılımını sağlamasıyla, bugün doğal kaynakları koruma teşkilatları adını verdiğimiz bir şeye büyüdü. Bu koruma teşkilatları devlet tarafından hukuken kurulmuş kuruluşlar ve toplulukların kendileri tarafından, kendi yararları için yürütülüyorlar. Bugün, Namibya topraklarında 13 milyon hektar alanı idare eden ve koruyan 60 koruma teşkilatımız var. Tüm ülkedeki koruma anlayışını çoktan tekrar biçimlendirdik. Dünyada hiçbir yerde bu ölçekte toplumca benimsenmiş bir koruma anlayışı yok.
(Alkış)
2008'de, koruma teşkilatları 5.7 milyon dolar gelir elde ettiler. Bu yeni ekonomimiz -- doğal kaynaklara saygıyı temel alan bir ekonomi. Ve bu parayı pek çok şey için kullanabiliyoruz. En önemlisi, eğitime yatırıyoruz. İkincisi, altyapıya yatırıyoruz. Gıdaya. Yine çok önemli -- bu parayı AIDS ve HIV eğitimine yatırıyoruz. Afrika'nın bu virüslerden etkilendiğini biliyorsunuz. Bu Afrika için, tüm dünyaya haykırmamız gereken, iyi haber.
(Alkış)
Şimdi, dünyanın gerçekten ihtiyacı olan sizin bana ve ortaklarımıza Namibya'da öğrendiklerimizi alıp benzer sorunları olan başka yerlere götürmemize yardım etmeniz: Moğolistan gibi yerler ya da kendi arka bahçeniz, bizonlar ve diğer hayvanların zarar gördüğü ve çoğu topluluğun nüfusunun azalmakta olduğu Büyük Düzlükler. Bunu sevdim: Namibya'nın Afrika için bir model olması ve Afrika'nın ise ABD için model olması. (Alkış) Namibya'da başarılı olduk, çünkü sadece sağlıklı bir doğal hayattan çok daha öteye bir gelecek hayal ettik. Korumanın, yerel tolulukların hayatlarını geliştirmezse başarısız olacağını biliyorduk. Gelin ve benimle Namibya hakkında konuşun, ve hatta daha iyisi, Namibya'ya gelin ve neler yaptığımıza kendiniz tanık olun. Ve lütfen, daha fazla bilgi için ve Afrika'da ve dünyada CBNRM'ye nasıl yardım edebileceğinizi öğrenmek için web sitemizi ziyaret edin. Çok teşekkür ederim.
(Alkış)