Son 13 yıldır -- evet bir, üç, 13 yıldır -- İsrail'deki InSightec'te bulunan ve dünya çapındaki ortaklarıyla beraber, kesiksiz cerrahi kavramını, bu düşünceyi araştırma laboratuvarından alıp, rutin klinik kullanıma dönüştüren sıradışı bir takımın üyesiyim. Size bundan söz edeceğim. 13 yıl -- bazılarınız bu sayının ne ifade ettiğini anlayacaktır. Benim için, bugün bu tarih ikinci bir "bar mitsva (13 yaş töreni)" deneyimi gibi.
(Kahkaha)
Bu rüya, şu iki tanıdık teknolojinin bir araya gelmesi sonucu gerçekleşebildi. Bunlardan biri Odaklamalı Ultrason, diğeri de izlenebilir Manyetik Rezonans Görüntüleme. Pekala ilk olarak Odaklamalı Ultrasondan bahsedelim. Elimde, doku benzeri, silikondan yapılmış bir organ modeli var. Sizin için saydam olarak hazırlandı. Gördüğünüz üzere sağlam ve tamamen şeffaf. Şimdi sizi akustik laboratuvarına götüreceğim. Akvaryumun içerisindeki görüntüyü görüyorsunuz. Bu bir fizik laboratuvarına kurduğum bir düzenek. Sağ tarafta bir ultrasonik güç çevirici görüyorsunuz. Ultrasonik güç çevirici esasen modelin içerisine odaklanmış bir ultrasonik dalga demeti yayar. Pekala, tık sesini duyduğunuzda bu enerjinin yayılmaya başladığını gösterir ve modelin içerisinde küçük bir lezyonun oluştuğunu görürsünüz. Lezyonun etrafı bütünüyle sağlam ve el değmemiş durumda. Sadece içeride oluşmuş bir lezyon var. Bunun beyninizin içinde olduğunu düşünün. Beynin içerisinde bir hedefe ulaşmak gerek. Bunu hiç bir dokuya zarar vermeden yapabiliriz. Yani bence bu ilk koşer usulü Hipokratik cerrahi sistemi.
(Kahkaha)
Pekala, biraz ultrasondan, ultrason gücünden bahsedelim. Hepiniz ultrasonla görüntülemeyi biliyorsunuz değil mi? Litotripsi yöntemini de duymuşsunuzdur-- böbrek taşlarını kırma yöntemi. Fakat ultrason, bu ikisi arasında herhangi bir şey yapacak biçimde şekillendirilebilir, çünkü mekanik bir kuvvettir. Temelde, içinden geçtiği dokuya etkiyen bir kuvvettir. Dolayısıyla yoğunluğu, sıklığı, süreyi, ultrasonun sinyal şeklini değiştirerek, boya tabancasından çekice kadar her şeyi oluşturabilirsiniz. Şimdi size tıp alanında sadece odaklama ile, fiziksel odaklama ile gerçekleştirilebilen çeşitli uygulamaları göstereceğim. Odaklanmış ultrasonu beyindeki lezyonların
tedavisinde kullanma düşüncesi aslında hiç de yeni değil. Ben doğduğum sırada, Fry kardeşler ve gama-bıçağının mucidi olarak bilinen Lars Leksell gibi öncüler tarafından bu fikir ortaya atılmış durumdaydı. Fakat, kendisinin 50'li yıllarda odaklanmış ultrason kullanarak kesiksiz olarak beyinde lobotomi yapmayı denediğini bildiğinizi sanmam. Başarısız oldu, ardından da gama-bıçağını icat etti. Bu durum sizi, neden bu öncülerin başarısız olduğunu düşünmeye itebilir. Eksikliğini çektikleri çok önemli bir şey vardı. Görüntü alamıyorlardı. MR bulunana kadar ve odaklanmış ultrasonla tümleşik duruma gelene kadar, geri bildirim alınamıyordu. Hiç kesiksiz, tamamen kapalı cerrahi müdahale yapmak için hem anatomik hem de fizyolojik geri bildirim gerek.
Şimdilerde, geleceğin ameliyathanesi bildiğiniz gibi şuna benziyor. Bu, odaklanmış ultrason sistemli bir MR kabini. Size birkaç örnek vereceğim. Bunlardan ilki beynin içinde. Odaklanmış ultrason ile tedavi edilebilen nörolojik hastalıklardan biri kas-iskelet bozukluklarıdır; Parkinson veya esansiyel tremor gibi. Bu hastalıklarda tipik olan örneğin esansiyel tremorda, üste-başa dökmeden su içmek, mısır gevreği yemek, çorba içmek gibi şeyler yapamamak ya da insanların anlayabileceği şekilde okunaklı yazamamak ve dolayısıyla başkalarının yardımı olmadan bağımsız bir yaşam sürememek.
Size John'u tanıştırmak isterim. John emekli bir tarih profesörü, kendisi Virginia'lı. Uzun yıllardır esansiyel tremordan muzdarip. İlaç tedavisi artık yarar sağlamıyor. Bu hastaların çoğu ameliyat olmayı, insanların beyinlerini açmalarını istemiyor. 4-5 ay kadar önce, deneysel bir süreçte yer almayı kabul etti. Talamusunda bir noktanın yakılması için odaklanmış ultrason kullanılması, Charlottesville'deki Virginia Üniversitesi'nde bulunan bir FDAIDE tarafından onaylanmıştı. Bu onun el yazısı. "20 Haziran'da", eğer okuyabilirseniz, "2011." Bu onun, tedavinin sabahında, MR'a gitmeden önceki el yazısı. Şimdi size tipik bir prosedürün neye benzediğini anlatayım; kesiksiz cerrahinin neye benzediğini.
Hastayı MR masasına alıyoruz. Dönüştürücü bağlıyoruz, bu vakada beyine, fakat farklı bir organ da olabilir, o zaman hastaya farklı bir dönüştürücü bağlanır. Ve hekim ardından bildik bir MR taraması alır. Bunun amacı nedir? İşaretçim yok, ama yeşil yamuk ya da dikdörtgenimsiyi görüyorsunuz, değil mi? Burasının tedavinin genel alanı olduğu söylenebilir. Hedef etrafında bulunan bir güvenlik sınırı. Talamusta bir hedef. Dolayısıyla, bu resimler bir kere edinildiğinde ve hekim, gerekli tüm güvenlik sınırını belirlediğinde esasen bir nokta seçmiş olur. -- imlecin olduğu yerin ortasında yuvarlak bir nokta görüyorsunuz -- ve "sonicate" adlı mavi düğmeye basar. Bu enerji zerkine biz sonikasyon diyoruz. Hekimin elini sürdüğü tek iş fareyi hareket ettirmek. Bu onun tedavide ihtiyacı olan tek cihaz.
Yani, "sonicate"e basar ve bu durum gerçekleşir. Dönüştürücüyü görüyorsunuz, açık mavi. Kafatasıyla dönüştürücü arasında su var. Bu, enerjiyi ateşliyor. Isıyı yükseltiyor. Öncelikle doğrulamamız gereken hedef üzerinde olup olmadığımız. O yüzden ilk sonikasyon düşük enerjide yapılır. Herhangi bir zarar vermez, ama ısıyı bir kaç derece yükseltir. MR sayesinde yararlandığımız eşsiz becerilerden biri de sıcaklığı kesiksiz olarak ölçebilmesi. Bu gerçekten MR'ın eşsiz bir yeteneği. Bildik tanısal görüntülemede kullanılmıyor. Fakat burada biz, aynı anda hem anatomik görüntüleme, hem de ısı haritasına ulaşım sağlayabiliyoruz. Grafikteki noktaları görebilirsiniz. Sıcaklık geçiçi olarak 43 dereceye yükseltildi. Bu herhangi bir zarar vermez. Önemli olan tam hedefin üzerinde olmamız. Bu yüzden, hekim odaklanılan noktanın seçtiği hedef olduğunu bir kere doğruladığında, tam enerjili yakma işlemi için harekete geçeriz, burada gördüğünüz gibi. Ve ısının 55 ile 60 derece gibi değerlere yükseldiğini görüyorsunuz. Eğer bunu bir saniyeden uzun süre yaparsanız hücrelerin proteinlerini yok etmeye yeter.
Bu, hasta açısından sonuç, tedaviden sonra, aynı gün. Bu, anında bir iyileşme. (Alkış) Teşekkür ederim. John, araştırma için gönüllü olan son derece kahraman yürekli, cesur insanlardan sadece biri. İnsanların, bu riski alırken aklından geçenleri anlamanız gerek. Bu John'un yazdıklarından bir alıntı. Diyor ki, "Mucizevi." Ve karısı diyor ki, "Bu hayatımın en mutlu anı." Neden olduğunu merak ediyorsunuz. Yani, vermek istediğim mesaj şu, yaşam kalitesini korumak işin neresinde? Demek istediğim, bu insanlar kendi kendilerine yeterliliklerini kaybetmişlerdi. Başkalarına muhtaçlardı. Ve John, bugün tamamen kendi kendine yetebiliyor. Normal yaşam rutinine geri döndü. Üstelik golf da oynuyor, emekli olunca Virginia'da yapılacağı gibi. Pekala, burada lekeyi görebilirsiniz. Beynin ortasında yaklaşık üç milimetre. Dış tarafta hiç bir hasar yok. Hiçbir nörolojik eksikliği yok. Nekahat dönemine ihtiyacı yok, kesinlikle. Normal hayatına geri dönmüş durumda.
Şimdi daha acılı bir vakaya gidelim. Ağrı, yaşamınızı sefilleştirebilen bir şeydir. İnsanlar ağrının her türlüsünden çeker. Nöropatik ağrı, bel ağrısı gibi. Kemik metastazı yapmış kanser ağrısından çekebilir; metastaz kemiklerinize yayıldığında, bu çok ağrılı olur. Tüm bu işaret ettiklerimin odaklanmış ultrasonla başarılı bir biçimde tedavi edilebildiğini ve ağrıyı hızla azalttığını zaten görmüştük. Şimdi size PJ'den bahsetmek istiyorum. Kendisi 78 yaşında bir çiftçi ve -- bunu nasıl söylemeliyim? -- kalçasındaki ağrıdan çekiyordu. Sağ kanadında metastazı vardı ve ilaç tedavisine rağmen oturamamaktaydı. Tüm çiftlik işlerinden vazgeçmek zorunda kaldı. Işın terapisiyle tedavi edildi, son model radyasyon terapisi, fakat yardımcı olmadı. Onun durumundaki çoğu hasta radyasyon terapisiyle iyi olmuştu.
Ve yine, dünya çapında sürdürdüğümüz, A.B.D.'de de yürüttüğümüz öncü bir çalışmada gönüllü oldu. Karısı götürdü onu aslında. Çiftliklerinden hastaneye kadar yol 3 saat sürüyordu. Bir mindere oturmak zorundaydı; kıprdamadan, hareketsiz biçimde, çünkü çok ağrısı vardı. Tedaviye alındı ve eve dönüş yolunda kamyonu kendisi kullanıyordu. Tekrar etmek istiyorum, bu anında bir iyileşme. Bu insanların ve ailelerinin bunu deneyimlediklerinde neler hissettiğini anlamanız gerek. Tekrar çiftlikteki günlük rutinine geri döndü. Traktörünü kullanıyor. Atına binip dağdaki kulübesine gidiyor. Ve o artık çok mutlu.
Fakat bana, kanserle savaş konusunu sorabilirsiniz. Bize biraz primer kanser göster. Orada ne yapılabilir? Size hem iyi, hem de kötü haberlerim var. İyi haber: orada yapılabilecek pek çok şey var. aslında bunlar ABD'nin dışında gösterildi. Bunu ABD'de yapmak ise oldukça sancılı. Anlamıyorum, bu ulusun ortak girişimi ya da gerçekleşmesini istediğid bir ulusal hedefi olmadığı sürece de başka türlü olmayacak. Ayrıca bu sadece düzenlemelerden kaynaklanmıyor. Nedeni, şu an yürürlükte olan kanıta dayalı tıp için gereken para miktarı ve deneme boyutu gibi konulara bağlı olması.
İlk iki uygulama meme ve prostat kanseriydi. Onlar odaklı ultrasonla tedavi edilen ilk hastalardı. Meme vakasında, cerrahiden daha iyi sonuçlar aldık. Fakat buradaki erkekler için bir mesajım var. Quyen'in dün burada prostat kanseri hakkında konuşurken, aksi bir özellikten bahsettiğini duyduk. Artık MR rehberliğinde odaklanmış ultrason kullanımı ile eşsiz bir fırsatımız var, çünkü düşündüğümüz aslında prostat lumpektomisi -- sadece bir noktadaki lezyon tedavisi -- tüm bezi çıkarmadan, dolayısıyla, potans ve inkontinans gibi konulardan kaçınmış oluyoruz. Karında yerleşen başka kanser tümörleri var -- bunlar oldukça öldürücü, aslında çok çok öldürücü; pankreas, karaciğer, böbrek -- Solunum yapan ve uyanık bir hasta ile çalışmak kolay değil. Tüm tedavilerimizde hasta uyanık ve bilinci açıktır ve hekimle konuşur. Bu durumda MR'ın anında görüntüleme konusunda bazı numaraları öğrenmek gerekir. Bu zaman alacaktır. İki yıl alacaktır.
Ama şimdi bayanlara bir mesajım var. O da şu ki, 2004'te FDA rahimdeki fibroidlerin semptomatik tedavisi için MR rehberli odaklanmış ultrasonu onayladı. Kadınlar bu hastalıktan çekiyor. Tüm bu tümörler regl döneminde yoğun kanama yapıyorlar, karında baskı, sırt ağrısı, sık idrara çıkmaya sebep oluyorlar. Ve bazen, fibroidleri yüzünden hamile bile kalamıyorlar. Bu Frances. Üzüm boyutunda fibroid tanısı aldı. Bu büyük bir fibroiddi. Rahminin alınması teklif edildi. Fakat bu, gebelik şansını yitirmek istemeyen biri için kabul edilemez bir öneriydi. Böylece 2008 yılında, bir odaklanmış ultrason sürecine alınmak için seçildi. Ve 2010'da, sağlıklı bir bebekle ilk kez anneliği tattı. Yeni bir yaşam doğdu.
(Alkış)
Neticede, size dört adet mesaj bırakmak isterim. Birincisi, kesiksiz cerrahi sayesinde hastaların ve ailelerinin ve hatta büyük ölçekte toplumun nasıl bir ekonomik ve duygusal yükten kurtulduğunu, hastanın da ne ölçüde acı çekmekten korunduğunu düşünün; tabi bence hekimlerinin de. Düşünmenizi istediğim diğer bir şey ise hasta ve hekim arasındaki yeni tip ilişki biçimi. Masada uyanık ve hatta tedaviyi izleyen bir hasta varken yani. Tüm tedavilerimizde, hastanın elinde bir "sonikasyonu durdur" düğmesi bulunur. Cerrahi müdahaleyi istediği an durdurabilir.
Buna dikkatinizi çekerek, dinlediğiniz için teşekkür etmek isterim.
(Alkış)