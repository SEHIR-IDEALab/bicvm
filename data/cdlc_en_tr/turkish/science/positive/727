Ketum, Ortabatılı bir bilimci olan ben, Beyaz Saray'ın önünde protesto ederken kendimi tutuklattırmama neden olacak ne biliyorum? Ve siz, benim bildiğimi bilseydiniz ne yapardınız? Nasıl bu noktaya geldiğimle başlayalım. Kiracı bir çiftçi olan babanın çocuğu için devlet üniversitesine gitmenin çok zor olmadığı bir zamanda büyüyecek kadar şanslıydım.
Ve ilk ABD uyduları için aletler üreten Profesör James Van Allen'ın altında çalışabildiğim Iowa Üniversitesi'ne gidebildiğim için gerçekten şanslıydım. Profesör Van Allen bana Venüs gözlemlerinden, orada olan yoğun mikrodalga radyasyondan bahsetti. Bu Venüs'ün bir iyonosferi olduğu anlamına mı geliyordu? Ya da Venüs aşırı derecede sıcak mıydı? Sovyet Venera uzay mekiği tarafından onaylanan doğru cevap, Venüs'ün çok sıcak olduğuydu -- 482 derece kadar. Ve kalın bir karbondioksit atmosfer tarafından sıcak tutulmuştu.
NASA'ya katılacak ve Venüs'e gidişle ilgili bir deneyi başarıyla önerecek kadar şanslıydım. Aletimiz, daha sonra sülfürik asitten bir duman olduğu ortaya çıkan Venüs'ün tülünün bu resmini çekti. Ancak aracımız yapılırken, ben, burada Dünya'daki sera etkisinin hesaplamalarına dahil oldum çünkü fark ettik ki atmosferik bileşimimiz değişiyordu. Sonunda, Venüs deneyimizin baş müfettişi olarak görevimden ayrıldım çünkü gözümüzün önünde değişen bir gezegen çok daha ilginç ve önemlidir. Onun değişimleri tüm insanlığı etkileyecek.
Sera etkisi bir yüzyıldan uzun bir süredir iyice anlaşıldı. İngiliz fizikçi John Tyndall, 1850'li yıllarda, -ısı demek olan- kızılötesi radyasyonun laboratuvar ölçümlerini yaptı. Ve karbondioksit gibi gazların ısıyı soğurduğunu ve böylece bir battaniye gibi davrandıklarını, Dünya'nın yüzeyini ısıttıklarını gösterdi.
Dünya'nın iklim gözlemlerini analiz etmek için başka bilimcilerle çalıştım. 1981 yılında, Science dergisinde bir makale yayınladık; bir önceki yüzyılda gözlemlenen 0.4 derecelik ısınmanın artan CO2'nin sera etkisiyle tutarlı olduğu; Dünya'nın 1980'li yıllarda muhtemelen ısınacağı ve ısınmanın rastlantısal havanın gürültü düzeyini yüzyıl sonunda geçeceği sonucuna vardık. Gene dedik ki, 21. yüzyıl; kayan iklim bölgelerine, Kuzey Amerika ve Asya'da kuraklığa yatkın bölgelerin oluşumuna, buz örtülerinin erozyonuna, yükselen deniz seviyelerine ve efsanevi Kuzeybatı Geçidi'nin açılışına tanıklık edecek. Tüm bu etkiler o zamandan beri ya gerçekleşti ya da şu anda pekalâ gerçekleşmekteler.
Bu makale New York Times'ın ön kapağında haberleştirildi ve 1980'lerde beni Kongre'ye ifade vermek durumunda bıraktı; ifademde küresel ısınmanın Dünya'nın su döngüsünün iki aşırı ucunda da artışa neden olduğunu vurguladım. Sıcak hava dalgaları ve kuraklıklar bir tarafta, doğrudan ısınma kaynaklı; ama aynı zamanda, daha sıcak bir atmosfer gizil enerjisiyle daha fazla su buharı tutacağı için yağışlar daha aşırı olaylara dönüşecektir. Daha kuvvetli fırtınalar ve daha büyük seller olacaktır. Küresel ısınma tantanası zaman tüketen bir şey haline geldi ve beni bilim yapmaktan alıkoydu -- kısmen böyle çünkü Beyaz Saray'ın ifademi değiştirdiğinden şikayet etmiştim. Böylece tam anlamıyla bilim yapmaya geri dönmeye karar verdim ve iletişimi başkalarına bıraktım.
15 yıl sonra, küresel ısınmanın kanıtları çok daha güçlüydü. 1981 makalemizde bahsettiğimiz şeylerin çoğu gerçeklerdi. Başkan'ın iklim çalışma ekibi ile iki kez konuşma ayrıcalığına eriştim. Ama enerji politikaları daha fazla fosil yakıt bulunmasına odaklanmaya devam etti. O zaman iki torunumuz vardı, Sophie ve Connor. Onların gelecekte "Dedemiz ne olduğunu anladı ama açık seçik adını koymadı."' demelerini istemediğime karar verdim. Böylece uygun bir enerji politikasının eksikliğini eleştiren bir kamusal konuşma yapmaya karar verdim.
Konuşmayı 2004 yılında Iowa Üniversitesi'nde ve Amerikan Jeofizik Birliği'nin 2005 toplantısında yaptım. Bu, Beyaz Saray'dan NASA merkezine telefonlara neden oldu ve bana, NASA merkezinden önceden alınmış açık bir onay olmaksızın hiçbir konuşma yapamayacağım ve medyaya konuşamayacağım söylendi. New York Times'ı bu kısıtlamalar hakkında bilgilendirdikten sonra, NASA bu sansürü kaldırmak zorunda kaldı. Ama bunun sonuçları oldu. Konuşmalarımı doğrulamak için NASA'nın görev tanımının "Gezegenimizi anlamak ve korumak" olan ilk satırını kullanıyordum. Kısa sürede görev tanımının ilk satırı bir daha görünmemek üzere iptal edildi.
Takip eden birkaç yıl süresince, iklim değişiminin fiziğini hâlâ araştırırken enerji politikalarının değiştirilmesinin aciliyetini anlatmayı denemeye git gide daha fazla çekildim. En önemli fiziksel çıkarımı size açıklamama izin verin; ilki, Dünya'nın enerji dengesinden ve ikincisi, Dünya'nın iklim tarihinden:
Havaya CO2 eklemek yatağın üzerine bir tane daha battaniye atmak gibidir. Bu, Dünya'nın uzaya ısı radyasyonunu azaltır böylece geçici bir enerji dengesizliği meydana gelir. Dışarı giden enerjiden daha fazlası içeri girer; ta ki Dünya, Güneş'ten soğurduğu miktarda enerjiyi tekrar uzaya yayacak düzeyde ısınana kadar... Yani anahtar nicelik Dünya'nın enerji dengesizliğidir. Dışarı çıkandan daha fazla giren enerji mi var? Böyleyse, daha fazla ısınma yolda demektir. Daha fazla sera gazı eklenmeden gerçekleşecektir.
Şimdi, nihayet, Dünya'nın enerji dengesizliğini, Dünya'nın ısı rezervuarlarındaki ısı içeriğini ölçerek kesin olarak ölçebiliyoruz. En büyüğü olan okyanuslar, 3000'den fazla Argo dubası yerleştirilene kadar en az başarıyla ölçüleniydi. Bu dubalar gösterdi ki, okyanusun üst yarısı azımsanamayacak bir hızla ısı kazanıyor. Derin okyanus da aynı zamanda daha az bir hızda ısı kazanıyor, ve enerji, tüm gezegende eriyen buz ağına gidiyor. Ve kara da, onlarca metrelik derinliklere kadar ısınıyor.
Toplam enerji dengesizliği, şimdi, yaklaşık her metrekareye onda altı watt kadar. Bu çok fazla gibi görünmeyebilir fakat tüm Dünya çapında toplandığı zaman, bu muazzam. Tüm insanlığın enerji kullanım miktarının yaklaşık 20 katı kadar. Yılın 365 günü, günde 400 bin tane Hiroşima'daki atom bombasının patlamasına eşit. Dünya'nın her gün fazladan kazandığı enerji bu. Bu dengesizlik, eğer iklimi stabilize etmek istiyorsak, CO2'yi 391 ppm'den -milyondaki partikül- tekrar 350 ppm'e düşürmemiz gerektiği anlamına gelir. Enerji dengesini tekrar sağlamak ve daha fazla ısınmayı engellemek için gereken değişim bu.
İklim değişikliğini inkar edenler, Güneş'in bunun ana nedeni olduğunu ileri sürüyorlar. Fakat ölçülen enerji dengesizliği, kaydedilmiş en düşük solar minimum süresince gerçekleşti, Dünya'ya ulaşan Güneş enerjisi en azken. Gene de, gelen enerji gidenden fazlaydı. Bu, Güneş'in değişimlerinin iklim üzerindeki etkisinin genel olarak fosil yakıt yakmaktan kaynaklanarak artan sera gazları tarafından bastırıldığını gösteriyor.
Şimdi Dünya'nın iklim tarihini göz önüne alalım. Küresel sıcaklığı, atmosferdeki CO2'yi ve deniz seviyesini gösteren bu eğriler; okyanus içlerinden, antarktik buzullarının içlerinden, okyanus tortullarından ve 800 bin yıl boyunca, her yıl, üst üste birikerek 3.2 km'lik bir buz katmanı oluşturan kar tanelerinden çıkarıldı. Gördüğünüz gibi; sıcaklık, CO2 ve deniz seviyesi arasında yüksek bir korelasyon var. Dikkatli bir inceleme, sıcaklık değişikliklerinin CO2 değişikliklerini birkaç yüzyılla hafifçe öncüllediğini gösteriyor. İklim değişikliğini inkar edenler bu gerçeği, "Bakın! Sıcaklık, CO2'nin değişmesine neden oluyor, tersi değil." diyerek halkın kafasını karıştırmak ve halkı yanıltmak için kullanmayı seviyorlar. Fakat bu fark, tam olarak beklenen bir şey.
On bin ila yüz binlerce yıllık sürelerde meydana gelen Dünya'nın yörüngesindeki küçük değişimler güneş ışığının Dünya'daki dağılımını değiştiriyor. Yazın yüksek enlemlerde daha fazla güneş ışığı olunca buz tabakaları erir. Küçülen buz tabakaları gezegeni daha karanlık yapar; böylece Dünya daha fazla güneş ışığı soğurur ve daha sıcak hale gelir. Daha sıcak bir okyanus CO2 salar; aynen sıcak bir Coca-Cola gibi. Ve daha fazla CO2 daha fazla ısınmaya neden olur. Yani, CO2, metan ve buz tabakaları; iklim değişikliği çok zayıf bir zorlamayla başlamış olsa da tarihi iklim dalgalanmalarının çok büyük olmasına neden olarak küresel sıcaklık değişikliğini arttıran geribildirimlerdi.
Önemli olan nokta şu ki, bu aynı, arttırıcı geribildirimler bugün olacak. Fizik değişmez. Dünya ısındıkça -artık, bizim atmosfere yaydığımız CO2 nedeniyle- buz eriyecek, ve okyanusları ısıtarak ve donmuş toprakları eriterek CO2 ve metan salınacak. Bu arttırıcı geribildirimlerin tam olarak ne hızda gerçekleşeceğini söyleyemesek de, ısınmayı durdurmazsak bunun gerçekleşeceği kesin. Geribildirimlerin başladıklarına dair kanıtlar var. GRACE, yerçekimi uydusunun hassas ölçümleri gösteriyor ki şu anda hem Grönland hem Antartika kütle kaybediyor, her yıl birkaç yüz kilometreküp. Ve bu artış, ölçümlerin başladığı 9 yıldan bu yana hızlandı. Donmuş topraklardan metan da açığa çıkmaya başladı.
Ne kadarlık bir deniz seviyesi yükselmesini beklemeliyiz? CO2'nin, bugünkü değeri 390 ppm'ye eşit olduğu son zamanda deniz seviyesi en az 15 metre, 50 feet daha yüksekti. Şu anda oturduğunuz yer su altında olurdu. Değerlendirmelerin çoğuna göre en az bir metre yükselmeyi göreceğiz. Fosil yakıt kullanmaya devam edersek ben daha fazla olacağını düşünüyorum, bu yüzyılda ya da hemen sonrasında belki hatta 5 metre ya da 18 feet.
Önemli olan nokta şu ki, insanlığın kontrolü dışında olan bir süreci başlatmış olacağız. Buz tabakaları parçalanmaya yüzyıllar boyunca devam edecek. Sabit bir kıyı şeridi olmayacak. Ekonomik sonuçları neredeyse tahayyül edilemez. Tüm Dünya'da New Orleans benzeri yüzlerce yıkım. İklim inkârı devam ederse daha da kınanması gerekebilecek durum ise türlerin yok edilmesidir. Eğer aynı tas aynı hamam fosil yakıt kullanımına devam edersek, kral kelebeği, Hükümetlerarası İklim Değişikliği Paneli'nin yüzyıl sonunda tükenme tehlikesine gireceğini belirttiği tüm türlerin yüzde 20 ilâ 50'lisinin içinde olacak.
Küresel ısınma halihazırda insanları etkiliyor. Teksas, Oklahoma, Mexico sıcak hava dalgaları ve kuraklıkları, önceki yıl Moskova ve 2003'te Avrupa, bunların hepsi sıradışı olaylardı; Normun dışında 3'ten fazla standart sapma. 50 yıl önce, bu tür anomaliler kara alanının yüzde birinin sadece onda 2 ilâ 3'ünü kapsıyordu. Son yıllarda, küresel ısınma nedeniyle, şimdi aşağı yukarı yüzde 10'unu kapsıyorlar, 25 ilâ 50 katlık bir artış. Yani, yüksek düzeyde bir güvenle diyebiliriz ki şiddetli Teksas ve Moskova sıcak hava dalgaları doğal değildi; küresel ısınma nedeniyle olmuşlardı. Önemli bir darbe de -eğer küresel ısınma devam ederse- ulusumuzun ve Dünya'nın tahıl ambarına olacak: Ortabatı ve "Büyük Ovalar", sadece birkaç on yıl içinde, bu alanlar Dust Bowl'dan [çn. ABD'de 1930'larda yaşanmış tarihi kuraklık] daha kötü olacak kuraklıklara meyilli hale gelecek, eğer küresel ısınmanın sürmesine izin verirsek.
Nasıl oldu da, ben, 10'dan fazla ülkede konuşmalar yaparak, tutuklanarak, 30 yıldır birikmiş tatil hakkımı yakarak, git gide daha güçlü bir şekilde iletişim kurmaya sürüklendim? Daha fazla torun yardımcı oldu. Jake, süper pozitif, hevesli bir çocuk. Burada, iki buçuk yaşındayken, iki buçuk günlük kız kardeşini koruyabileceğini düşünüyor. Bu genç insanları, kontrolden çıkan bir iklim sistemiyle bırakmak ahlaksızca olurdu.
Şimdi, iklim değişikliğiyle ilgili trajedi şu ki biz bunu basit ve dürüst bir yaklaşımla çözebiliriz; kademeli olarak artan bir karbon ücretini fosil yakıt şirketlerinden alıp bunu, yüzde yüz elektronik olarak, her ay, yasal olarak ikâmet edenlere kişi başına prensipiyle ve hükümete hiçbir pay çıkmaksızın dağıtabiliriz. Çoğu insanın alacağı aylık pay, yükselen fiyatlara ödeyeceğinden fazla olurdu. Bu ücret ve pay, ekonomiyi ve inovasyonları milyonlarca iş yaratarak canlandırırdı. Bu, bir temiz enerji geleceğine doğru süratle ilerlememiz için temel gerekliliktir.
Birkaç üst düzey ekonomist bu öneriyi oluşturan ortaklardandır. "Çevre Koruması Taraftarı Cumhuriyetçiler"den Jim DiPeso bunu şu şekilde tanımlıyor: Şeffaf. Piyasaya dayalı. Hükümeti büyütmüyor. Enerji kararlarını kişisel seçimlere bırakıyor. Muhafazakâr bir iklim planı gibi geliyor."
Fakat karbon emisyonlarına yükselen ücretler koyarak fosil yakıtlara, toplumlara gerçek maliyetini ödetmek yerine, hükümetlerimiz, dünya çapında yılda 400 ilâ 500 milyar dolarla halkı fosil yakıtları sübvanse etmeye zorluyor. Böylece her türlü fosil yakıt çıkarımı teşvik edilmiş oluyor; dağ zirvesinin yok edilmesi, uzunayak madenciliği, hidrolik kırılma, katranlı kum, katranlı şist, derin okyanus ve kutup sondajı. Bu yol -eğer sürdürülürse- gelecek nesillerin kontrolü dışında hızlanacak buz tabakası parçalanmalarına yol açacak sınır noktalarını geçeceğimizi garanti ediyor. Türlerin büyük bir bölümü yok olma tehlikesiyle karşı karşıya kalacak. Ve kuraklık ve sellerin artan yoğunluğu Dünya'nın tahıl ambarlarını şiddetle etkileyecek, büyük açlıklara ve ekonomik çöküşe neden olacak. Dünya'yla doğrudan çarpışma rotasında olan bir asteroidi düşünün.
Bu, şu anda karşı karşıya olduğumuz duruma denktir. Yine de tereddüt ediyoruz, asteroidin yönünü değiştirmek için harekete geçmiyoruz, ne kadar çok beklersek o kadar zor ve pahalı olmasına rağmen. 2005'te başlamış olsaydık, gezegensel enerji dengesini yeniden sağlamak ve iklimi bu yüzyıl içinde stabilize etmek için yıllık yüzde 3'lük bir emisyon azaltımına ihtiyaç duyacaktık. Eğer gelecek yıl başlarsak, yılda yüzde 6 olacak. 10 yıl beklersek yılda yüzde 15, inanılmaz derecede zor ve pahalı, belki imkânsız. Ama başlamıyoruz bile.
Evet, şimdi, benim bildiğim, bu alarmı çalmama neden olan şeyi biliyorsunuz. Açık ki, ben bu mesajı yayamadım. Bilim açık. Bu durumun ve çözümlerinin ağırlığını ve aciliyetini daha etkili bir şekilde anlatabilmem için yardımınıza ihtiyacım var. Bunu çocuklarımıza ve torunlarımıza borçluyuz.
Teşekkür ederim.
(Alkış)