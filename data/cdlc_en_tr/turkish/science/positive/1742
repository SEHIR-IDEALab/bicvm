Göremediğiniz bir şeyi nasıl gözlemlersiniz? İşte karadelikleri bulmak ve üzerlerinde çalışmak isteyen kişinin temel sorusu bu. Çünkü karadeliklerin kütleçekim gücü öyle yoğundur ki hiçbir şey, ışık bile, ondan kaçamaz. Bu yüzden onları doğrudan göremezsiniz.
Karadeliklere dair bugünkü hikayem, belli bir kara delik hakkında. Galaksimizin merkezinde gerçekten de Süperkütleli Karadelik dediğimiz çok büyük kütleli bir karadelik olup olmadığıyla ilgileniyorum. Bunu ilginç kılan ise, bize bu alışılmadık nesnelerin gerçekten varolup olmadıklarını kanıtlama fırsatı vermesi. İkinci olarak, bu Süperkütleli Karadeliklerin çevreleriyle nasıl etkileştiklerini ve içinde bulundukları galaksilerin oluşum ve değişimini nasıl etkilediklerini anlama fırsatı veriyor.
Öncelikle, bir karadeliğin ne olduğunu anlamamız gerek, böylece varlığına dair kanıtı fark edebiliriz. Peki, nedir karadelik? Aslında bir karadelik pek çok açıdan inanılmaz basit bir nesnedir, çünkü tanımlayabileceğiniz sadece üç tane özellik vardır: Kütle, dönme ve yük. Ben sadece kütleden bahsedeceğim. Yani bu açıdan, çok basit bir nesnedir. Ancak bir diğer açıdan da, inanılmaz karmaşık bir nesnedir. Öyle ki, tanımlamak için nispeten alışılmadık fizik gerekir ve bir açıdan, evrene dair fiziksel anlayışımızın çöküşünü temsil eder.
Şu anda bir karadeliğin varlığını kanıtlamak amacıyla karadeliğin görmenizi istediğim yönü ise kütlesinin sıkıştığı hacmin sıfır olduğu bir nesne olması. Dolayısıyla, bahsedeceğim nesne, süperkütleli olmakla beraber, ki bunu az sonra tam anlamıyla açıklarım, nesnenin büyüklüğü yok. Yani alengirli bir durum.
Ama neyse ki görebileceğiniz bir büyüklük var, buna Schwarzschild Yarıçapı adı verilir. İsimlendirme, bu yarıçapın önemini fark eden kişiye ithafen yapılmış. Bu sanal bir yarıçap, gerçek değil; karadelik boyutsuz. Peki neden bu kadar önemli? Önemli, çünkü bize her nesnenin karadelik hâline gelebileceğini söylüyor. Yani siz, komşunuz, cep telefonunuz, bu salon karadeliğe dönüşebilir, tabi ancak Schwarzschild yarıçapına sıkıştırmayı başarabilirseniz. Peki o noktada ne olur? O noktada kütleçekim kazanır. Kütleçekim bilinen tüm diğer kuvvetleri yener. Ve nesne, sonsuz küçük olana dek çökmek zorunda kalır. O artık bir karadeliktir. Bu durumda, eğer Dünya'yı küp şeker boyutuna inene dek sıkıştıracak olsaydım, kara delik hâline gelirdi. Çünkü küp şekerin büyüklüğü, Dünya'nın Schwarzschild yarıçapı kadardır. Önemli olan Schwarzschild yarıçapının ne olduğunu anlamak. Ve gayet kolay anlaşılabileceğini görüyoruz. Sadece nesnenin kütlesine bağlı. Büyük nesnelerin büyük Schwarzschild yarıçapları, daha küçüklerinse, daha küçük Schwarzschild yarıçapları var. Eğer Güneş'i alıp, Oxford Üniversitesi boyutuna inene dek sıkıştırsaydım, karadelik hâline gelirdi. Artık Schwarzschild yarıçapının ne olduğunu biliyoruz. Ve gerçekten de yararlı bir kavram. Çünkü bize karadelik olma koşulunu vermenin yanısıra, kara deliğin varlığını kanıtlamak için anahtar öğeler sunuyor. Sadece iki şey gerek. Kara delik olduğunu iddia ettiğim nesnenin kütlesinin ne olduğunu ve Schwarzschild yarıçapını bilmem gerek. Schwarzschild yarıçapını kütle belirlediğine göre, aslında bilmem gereken tek bir şey var. Bu durumda, sizi bir karadeliğin varlığına ikna etmek için, o nesnenin kendi Schwarzschild yarıçapına sıkıştığını göstermem gerek. Tabi sizin de şüpheci olmanız gerek. Size sıradan bir karadelikten söz etmeyeceğim, süperkütleli karadeliklerden söz edeceğim. O yüzden, sıradan bir karadeliğe dair bir kaç şey söylemek isterim, tabi sıradan karadelik diye bir şey olabilirse. Sıradan bir karadelik, büyük kütleli bir yıldızın en son hâli olarak düşünülüyor. Eğer bir yıldız, yaşamına Güneş'ten çok daha büyük bir kütle ile başlarsa, yaşamının sona erişi patlayarak ve ardında bu güzel süpernova kalıntılarını bırakarak olur. ve bu süpernova kalıntısının içinde küçük bir karadelik olacaktır, kütlesi kabaca Güneş'in kütlesinin 3 katı kadar olur. Astronomik ölçekte bu cidden küçük bir karadelik. Benim söz etmek istediklerimse, süperkütleli karadelikler. Süperkütleli karadeliklerin, galaksi merkezlerinde bulunduğu düşünülüyor. Hubble Uzay Teleskobu'ndan alınan bu güzel resim galaksilerin her biçim ve boyutta olabileceğini göstermekte. Büyük olanlar var, küçük olanlar var. Bu resimdeki nesnelerin hepsi birer galaksi. Sol üstte çok hoş bir sarmal var mesela. O galaksinin içindeyse, 100 milyar yıldız var, ölçeği algılamanız için söyledim. Burada gördüğümüz galaksiler türünden tipik bir galaksiden gelen ışığın tümü, yıldızların ışığından gelir. Yani galaksileri yıldız ışıkları sayesinde görüyoruz. Şimdi bir kaç alışılmadık galaksiye bakalım. Bunlara galaksi âleminin seçkin üyeleri diyorum, çünkü biraz havalılar. Bunlara Aktif Galaktik Çekirdekler diyoruz. Bu adlandırmanın nedeni, çekirdeklerinin yani merkezlerinin çok aktif olması. Dolayısıyla yıldız ışığının büyük bölümü aslında merkezden geliyor. Fakat gördüğümüz şey aslında yıldız ışığı olamayacak bir ışık. Çok daha yüksek enerjili. Hatta bazı örnekler burada gördüklerimiz gibi. Merkezden dışarı fışkırmalar var. Galaksilerin yıldızlardan oluştuğu düşünüldüğünde gerçekten de açıklaması zor bir enerji kaynağı. İnsanların aklına gelen şu oldu: Belki maddeyi kendine çeken süperkütleli karadelikler vardır. Karadeliğin kendisini göremesek de, karadeliğin kütleçekimsel enerjisini, gördüğümüz ışığa çevirebiliriz. Ve süperkütleli karadeliklerin bu galaksilerin merkezinde olabileceği düşüncesi gelişti. Tabi bu dolaylı bir iddia idi. Yine de şunu akla getirdi: Belki bu seçkin üyelerden başka süperkütleli karadeliği olanlar da vardır. Belki de bütün galaksilerin merkezinde bu süperkütleli karadeliklerden vardır. Ve eğer durum böyleyse -- bu bir normal galaksi örneği; yıldız ışığı görürüz. Ve eğer süperkütleli bir karadelik varsa, bunun diyete girmiş bir karadelik olduğunu varsaymamız gerekir. Çünkü aktif galaktik çekirdeklilerde gördüğümüz enerjikliği bastırmanın yolu budur. Eğer bu kaçak karadelikleri arayacağımız yer galaksi merkezleri ise, bakacağımız ilk yer kendi galaksimiz Samanyolu olur. Burada Samanyolu'nun merkezinin geniş açı resmini görüyoruz. Burada bir yıldız hattı görüyoruz. Bunun nedeni galaksimizin yapısının düzleştirilmiş bir diske benzemesi. Ve biz bunun ortasında yaşıyoruz, yani merkeze doğru baktığımızda, galaksi düzlemini belirten bu düzlemi ya da hattı görüyoruz. Kendi galaksimizi araştırmanın avantajı basitçe, bize en yakın galaksi merkezi örneği olması. İkinci en yakın galaksi 100 kat daha uzakta çünkü. Dolayısıyla kendi galaksimizde, başka her yerden daha çok ayrıntı görebiliriz. Ve az sonra göreceğiniz gibi, ayrıntı görebilmek bu deneyin anahtarıdır. Peki gökbilimciler küçük bir hacimde çok fazla kütle olduğunu nasıl kanıtlar? Bu benim bugünkü görevim. Kullandığımız yöntem, yıldızların karadelik etrafındaki yörüngesini izlemek. Yıldızlar karadelik etrafında, tıpkı gezegenlerin Güneş etrafındaki dönüşü gibi döner. Hepsini yörüngede tutan kütleçekimsel kuvvettir. Büyük kütleli nesneler olmasaydı bunlar uçup giderdi, veya en azından daha düşük hızda ilerlerdi. Çünkü dönüşlerini belirleyen yegâne şey, yörüngedeki kütle miktarıdır. Bu harika, çünkü hatırlayın ki, görevim küçük hacimde büyük kütle olduğunu göstermekti. O halde, dönüş hızını biliyorsam, kütleyi biliyorum. Ve yörüngenin ölçeğini biliyorsam, yarıçapı biliyorum. Benim görmek istediğim yıldızlar galaksi merkezine mümkün olduğunca yakın olanlar. Çünkü mümkün olan en küçük bölgedeki kütleyi göstermek istiyorum. Dolayısıyla, çok fazla ayrıntı görmek istiyorum. Bu deneyde kullandığımız teleskobun, dünyanın en büyüğü olma nedeni işte bu. Burası Keck gözlemevi. İki tane teleskobu var. 10 metrelik aynaları var, neredeyse tenis kortu çapında. Bu gayet güzel, çünkü ilerleyiş göstermişti ki, teleskop ne kadar büyükse o kadar küçük ayrıntılar görülebiliyor. Fakat anladık ki bu teleskoplar, aslında yeryüzündeki herhangi bir teleskop, bu ilerlemeyi belli bir yere kadar götürebilirdi. Bunun nedeni atmosfer. Atmosfer bizim için harika, yeryüzünde hayatta kalmamızı sağlıyor. Fakat atmosferin ötesindeki astronomik kaynaklara bakmak isteyen gökbilimciler için nispeten zorlayıcı. Bu durumu şuna benzetebilirim: Bir akarsuyun dibindeki bir çakıl taşına bakmaya benziyor. Siz akarsuyun dibindeki taşa bakarken su sürekli hareket edip, çalkalanıyor ve bu da dipteki taşı görmeyi iyice zorlaştırıyor. Benzer şekilde, sürekli hareket halinde olan atmosfer nedeniyle, astronomik kaynakları görmek çok zordur. Ben kariyerimin büyük bölümünü, bize daha net görüntü sağlayacak atmosferik düzeltme yolları aramakla geçirdim. Bu bize yaklaşık 20 kat iyileştime sağladı. Sanırım hepimiz, yaşamı 20 kat geliştirebilsek, yaşam tarzımızın oldukça gelişeceğinde hemfikirizdir. Mesela maaşınızı fark ederdiniz, ya da çocuklarınızı. Bu canlandırmada, kullandığımız tekniklerden biri görülüyor: Uyumlamalı Optik. Bu tekniği kullanmadığınız takdirde ne göreceğinizi gösteren bir canlandırma. Bu yıldızları gösteren bir resim. Kutucuk galaksinin merkezini gösteriyor. Karadelik bulunduğunu düşündüğümüz yer burası. Yani bu teknoloji olmadan yıldızları göremezsiniz. Ve bu teknolojiyle bir anda görmeye başlarsınız. Bu tekniğin işlemesi için atmosferin olumsuz etkisini sürekli olarak düzelten bir ayna, teleskobun optik sistemine eklenir. Yani teleskoba hoş bir gözlük takmak gibi. Şimdi göstereceğim bir kaç sayfada oradaki küçük kareye odaklanacağım. Yıldızların hepsini görmüş olsak da, sadece karenin içindekilere bakacağız. Bunların hareketini görmek istiyorum. Ve deney süresince, bu yıldızlar çok büyük mesafe katetti. Deneyi 15 senedir yapmaktayız ve yıldızların tüm yolu katettiklerini gördük. Astronomların çoğunun bir favori yıldızı vardır. Benim bugünkü favorimse orada SO-2 olarak gösterilen. Kesinlikle hayatta en sevdiğim yıldız bu. Çünkü sadece 15 senede turunu tamamlıyor. Bunun ne kadar kısa bir süre olduğunu, Güneş'in galaksi merkezi etrafında 200 milyon yılda dönüşünden anlayabilirsiniz. Önceden bildiğimiz, galaksi merkezine en yakın olan yıldızlar ise 500 yılda. Bu ise, bu insan ömrü dahilinde dönüyor. Bu bir açıdan mânidar. Deneyin anahtarı bu. Yörünge bana çok küçük bir yarıçaptaki kütleyi veriyor. Bir sonraki resimde, bu deneyden önce galaksi merkezinin sıkıştığını düşündüğümüz büyüklüğü görüyoruz. Önceden bildiğimiz, bu dairenin içinde Güneş'in 4 milyon katı kütle olduğuydu. Gördüğünüz gibi, o dairenin içinde başka pek çok şey de vardı. Bir sürü yıldız görebilirsiniz. Yani aslında galaksi merkezinde süperkütleli karadelik olma fikrine pek çok alternatif vardı, çünkü buraya pek çok şey koyabilirsiniz. Ama bu deneyle, aynı kütleyi 10.000 kat daha küçük bir hacimle sınırlamış olduk. Ve bu sayede, orada süperkütleli bir karadelik olduğunu gösterebildik. Bu büyüklüğün ne kadar minik olduğunu anlamak için güneş sisteminin boyutlarına bakın. Güneş kütlesinin 4 milyon katını biz bu küçük hacme tıkıyoruz. Şimdi, bir vaatte bulunmuştum, değil mi? Görevim Schwarzchild yarıçapına kadar inmekti. Ve doğrusu, pek orada sayılmam. Yine de bugün artık bu kütle yoğunluğunu açıklamak için başka alternatifimiz yok. İşin aslı, bu şimdiye dek elde ettiğimiz en iyi kanıt, sadece galaksimizin merkezindeki değil, evrende süperkütleli bir karadelik olduğuna dair. Peki sırada ne var? Aslında sanırım bugünkü teknolojiyle bunun pek ötesine geçemeyiz. O halde problemlerle devam edelim. Şimdi size, kısaca, galaksinin merkezinde olduğunu artık bildiğimiz ya da en azından inandığımız bu süperkütleli karadeliğin yarattığı heyecana dair bir kaç örnek vereceğim. Deneyin komik yanı, galaksinin merkezinde süperkütleli bir karadelik olmasının sonuçlarına dair kimi fikirlerimizi sınarken, neredeyse bütün hepsi gözlemlerle uyumsuz çıktı. Komik olan buydu. İzninizle iki örnek vereyim. Şunu sorabilirsiniz: "Yaşlı yıldızlar için, galaksi merkezinde çok zaman geçirmiş ve kara delikle etkileşecek çok vakti olmuş yıldızlar için öngörünüz nedir?" Yaşlı yıldızların kara delik etrafında kümelenmiş olmaları beklenir. Karadeliğe yakın çok sayıda yaşlı yıldız olmalı. Ve genç yıldızlar da, tam tersi, oralarda olmamalı. Karadelik, bir yıldız anaokuluna pek de iyi bir komşu olmazdı. Yıldız oluşumu için, büyük bir gaz ve toz bulutunun çökmesi gerekir. Ve o çok narin bir varlıktır. Peki karadelik ne yapar? O gaz bulutunu çekip atar. Bir taraftan daha güçlü çeker ve bulutu parçalar. İşin aslı, böyle bir ortamda yıldız oluşumu beklemeyiz. Dolayısıyla da genç yıldız görmemelisiniz. Peki ne görüyoruz? Bugün size gösterdiklerimden başka çeşitli gözlemlerle hangilerinin yaşlı, hangilerinin genç olduğunu anlayabiliriz. Yaşlılar kırmızı olur. Gençlerse mavi. Sarıları ise henüz bilmiyoruz. Sürprizi zaten gördünüz. Yaşlı yıldız kıtlığı var. Genç yıldız bolluğu var, yani öngörünün tam tersi. İşte bu komik kısım. Doğrusu bugün anlamaya çalıştığımız şey bu, nasıl olup da bu gizemi, bu karşıtlığı çözebileceğimiz. Lisansüstü öğrencilerim tam şu anda, Hawaii'deki teleskopta bizi bir sonraki aşamaya taşıyacağını umduğumuz gözlemler yapıyor. Neden bu kadar çok genç yıldız ve bu kadar az yaşlı yıldız olduğunu anlamak için. İlerleme kaydetmek için gerçekten de daha uzaktaki yıldızların yörüngelerine bakmamız gerek. Bunu yapabilmek için de muhtemelen bugünkünden daha ileri bir teknoloji gerekiyor. Çünkü, size atmosferik hataları düzelttiğimizi söylerken, aslında yapabildiğimiz sadece yarısını düzeltmekti. Bunu, atmosfere bir lazer doğrultup yapıyoruz. Biraz daha aydınlatırsak gerisini düzeltebileceğimizi düşünüyoruz. Yani önümüzdeki bir kaç yılda yapmayı düşündüğümüz bu. Daha geniş bir zaman dilimide ise, daha büyük teleskoplar inşa etmek. Çünkü hatırlayın, astronomide ne kadar büyük, o kadar iyi. 30 metrelik bir teleskop yapmak istiyoruz. Ve bu teleskopla galaksi merkezine daha yakın yıldızları da görebileceğiz. Ayrıca Einstein'ın genel görelilik kuramlarının bir kısmını ve galaksi oluşumu ile ilgili bazı düşünceleri sınamayı umuyoruz. Yani bu deneyin geleceğinin oldukça ilginç olacağını düşünüyoruz. Son olarak, size göstereceğim canlandırmada bu yörüngelerin üç boyuttaki hareketinin nasıl olduğunu göreceğiz. Ve umuyorum ki, hiç değilse, sizi galaksinin merkezinde süperkütleli bir karadelik olduğuna ikna etmişimdir. Bunun anlamı da, bu varlıkların evrende varolduğudur, ve bizim bununla başa çıkmamız, fiziksel dünyada nasıl olabildiklerini açıklamamız gerek. İkincisi, aralarındaki etkileşime, süperkütleli karadelik etkileşimlerine bakmalı ve anlamalıyız. Belki de galaksi oluşumunda ve şekillenmesinde payları vardır. Son ve önemli nokta ise, teknolojik alandaki akıl almaz ilerlemeler olmasaydı, bunların hiçbiri olmazdı. Ve biz bu alanın inanılmaz hızlı gelişen ve gelecek vaad eden bir alan olduğunu düşünüyoruz. Çok teşekkürler. (Alkış)