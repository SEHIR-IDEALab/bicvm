Benim görevim çok zor. Ben bir spektroskopistim. Eğer o nedir derseniz... Size galaksilerin veya nebulaların tek bir fotoğrafını göstermeden astronomiden bahsetmek derim. çünkü benim işim spektroskopi (ışınların dalga boyu ölçümü). İşim gereği görüntülerle uğraşmam. Ama yine de sizi spektroskopinin dünyayı değiştirebilecek bir şey olduğuna ikna etmeye çalışacağım. Spektroskopi muhtemelen şu soruyu cevaplandırabilir: "Dünya dışı yaşam var mı?" "Evrende yalnız mıyız?" SETI Doğrusu spektroskopiyle uğraşmak çok da eğlenceli değil.
Bulgaristan'daki bir meslektaşım, Neviana Markova, yaklaşık 20 yılını bu profilleri çalışarak geçirdi. Ve sırf bu konuya adanmış 42 makale yayınladı. Düşünsenize!.. Gece gündüz, 20 sene boyunca, aynı yıldızı gözlemlemek gerçekten inanılmaz. Ama bizler çılgınız. Böyle şeyler yaparız. (Kahkahalar)
Ben o kadar ileri gitmedim. Bu profilleri inceleyerek yaklaşık 8 ay geçirdim. Çünkü gezegen sahibi yıldızlardan birinin spektrumunu incelerken çok küçük bir simetri farkettim. Ve dedim ki, eğer bu yıldızın içinde Lityum-6 varsa, bu, bu yıldızın bir gezegen yutmuş olabileceğini gösterir. Çünkü normalde Güneş benzeri yıldızlar Lityum-6 barındırmazlar. Amam gezegenler ve asteroidler barındırır. Eğer yıldız bir gezegen veya bir çok asteroid yutmuşsa, yıldızdan gelen ışın spektrumunda Lityum-6 izotopunu görebilirsiniz. Böylece 8 ayımı bu yıldızdan gelen lityum profilini inceleyerek geçirdim.
Aslında gülünç olan bir çok gazetecinin beni arayıp "Yani yıldızın gezegeni yuttuğunu gördünüz mü?" diye sorması oldu. Çünkü ilk akıllarına gelen şu oldu:Astronomsanız ve bir teleskopunuz varsa... ...onunla gökyüzüne bakarsınız. Ve gerçekten de bir yıldızın bir gezegeni yuttuğunu görebilirsiniz. Ama ben: "Hayır, kusura bakmayın ama benim gördüğüm buydu." dedim. (Kahkahalar) Gerçekten inanılmaz. Kimse ne dediğimi anlamadı. Neden bahsettiğimi olsa olsa bir kaç kişi anlamıştır. Ama bu gerçekten yıldızın gezegeni yuttuğunu gösteriyor. İnanılmaz.
Spektroskopinin gücünü aslında daha 1973'te Pink Floyd anlamıştı. (Kahkahalar) Çünkü onlar aslında dediler ki bir spektrumdan istediğin renki alabilirsin. Tüm ihtiyacın olan, iyi bir spektrograf yapmak için gerekli zaman ve para. Bu, gezegendeki en hassas ve en yüksek çözünürlüklü spektrograf, HARPS. Güneş sistemi dışı gezegenleri ve ses dalgalarını, yıldızların atmosferini inceleyerek tespit eder.
Spektrum ölçümü nasıl yapılır? Eminim ki fizik dersinden hatırlıyorsunuzdur. Aslında tüm yaptığı beyaz ışığı renklerine ayırmak. Eğer sıcak ve sıvı bir kütleniz varsa, sürekli spektrum denilen bir şey oluşturur. Sıcak gaz aslında sadece doğrusal yayma (emisyon) yapar, sürekliliği yoktur. Eğer sıcaklık kaynağının önüne soğuk gaz koyarsanız, belli desenler görürsünüz. Bunlara emilim çizgileri denir. Yani soğuk maddede emilen dalga boylarından o maddenin hangi kimyasal elementlere sahip olduğunu anlayabiliriz.
Peki, spektrumlarla ne yapılabilir? Evrendeki nesnelerin hızlarını ölçebiliriz. Ayrıca yıldızların, galaksilerin ve nebulaların kimyasal içeriklerini de inceleyebiliriz. Yıldız çok basit bir nesnedir. Çekirdeğinde ısıl-nükleer tepkimeler meydana gelir, ve kimyasal elementleri oluştururlar. Serin bir atmosferi vardır. Ben buna serin derim. Bana göre 3-, 4-, 5- bin derece serindir. Kızılötesi astronomi çalışan meslektaşlarıma göre ise -200 Kelvin (-473C) serindir. Her şey göreceli. Yani benim için 5000C serin sayılır. (Kahkahalar)
Bu Güneş'in tayfı (spektrumu). 24,000 spektrum çizgisi var. %15'inin ne olduğu hala bilinmiyor. Çok ilginç. 21. yy'da yaşıyoruz, ve hala Güneş'in tayfını bile doğru düzgün anlayamıyoruz. Bir kimyasal elementin atmosferdeki bileşimini ölçmek için, bazen minizik bir çizgiyle uğraşmamız gerekiyor. Örneğin, altının spektrum çizgisi Güneş'in tayfında görünen tek çizgi. Ve biz Güneş'in atmosferindeki altın bileşimini ölçmek için bu zayıf çizgiden faydalanıyoruz.
Bu devam eden bir çalışmadan. Osmiyum'a ait olan, biraz önceki gibi zayıf bir çizgiyle uğraşıyorduk. Osmiyum, süpernova patlamalarında oluşan ağır bir element. Aslında osmiyum bir tek orada oluşabilir. Gezegen sahibi yıldızlardan birinin osmiyum miktarını ölçerek aslında neden o yıldızda bu kadar çok osmiyum olduğunu anlamaya çalışıyoruz. Bir ihtimal, süpernova patlamaları gezegen ve yıldız oluşumunu tetikleyebilir. Bunun bir işareti olabilir.
Geçenlerde Berkeley'den bir meslektaşım Gibor Basri bana e-posta yolladı. Çok ilginç bir tayf gönderdi ve "Bir bakar mısın?" diye sordu. Yıldızların tayfında büyük miktarda oksijen ve diğer elementler gördüm ve iki hafta uyuyamadım. Daha önce galakside böyle bir şey gözlemlenmediğini biliyordum. İnanılmazdı. Bundan çıkarabildiğimiz tek sonuç bu sistemde daha önce bir süpernova patlaması olmuş olması gerektiğiydi. Bu patlama, yıldızın atmosferine işlemiş. Daha sonra bir karadelik oluşmuş. Güneş'in 5 katı olan kütlesiyle hala orada duruyor. Bu, karadeliklerin süpernova patlamaları sonrası oluştuğunu gösteren ilk delildi.
Meslektaşlarım, galaksimizdeki farklı yıldızların sahip olduğu kimyasal elementleri karşılaştırarak galaksi-dışı yıldızlar keşfettiler. Sadece yıldızların kimyasal bileşimini inceleyerek bu derece ileri gitmek heyecan verici. Hatta, tayfta görülen yıldızlardan bir tanesinin aslında farklı bir galaksiden geldiğini söylediler. Galaksiler etkileşim içindedir. Bunu biliyoruz. Ve bazen yıldızları yutarlar.
Güneş alevlerini duymuşsunuzdur. Bir süper-alev keşfettik, çok şaşırtıcıydı. Öyle bir alev ki, Güneş'te gördüklerimizden bin milyonlarca kez daha güçlü. Galaksimizdeki ikili yıldızlardan birinde -adı FH Leo- bu süper-alevi keşfettik. Ve bu nesnelerde olağandışı bir şey olup olmadığını anlamak için tayflarına baktık. Her şey normaldi. Bu yıldızlar Güneş gibi olağan. Yaşları, her şey normal. Yani, bu olay tam bir muamma. Süper-alevler bizim için hala bir muamma. Kaynaklarda buna benzer altı-yedi olay var.
Bunu anlamak için, öncelikle evrenin kimyasal evrimini anlamalıyız. Bu, çok kamaşık. Sizden istediğim bunu anlamaya çalışmanız değil. (Kahkahalar) Asıl amacım size aslında kimyasal elementlerin üretiminin karmaşıklığını göstermek. Evrende kimyasal elementleri üreten ve geri dönüşümünü sağlayan iki kanal var: Dev yıldızlar ve düsük kütleli yıldızlar. Bu işlem 14 milyar yıl tekrarlanırsa sonunda bu resme ulaşırsınız. Bu çok önemli bir grafik: Güneş benzeri yıldızlarda ve yıldızlararası ortamdaki kimyasal elementlerin göreceli dağılımını gösterir.
Yani aslında sıradışı nesneler bulmak imkansızdır; içinde silikonun 10 katı sülfür bulunan, oksijenin 10 katı kalsiyum bulunan nesneler bulmak imkansızdır. Eğer böyle bir şey bulunursa, bence bu direk SETI'yle alakalıdır. Çünkü doğal olarak meydana gelmez. Doppler etkisi temel fizikten gelen çok önemli bir kuraldır. Hareketli nesnelerin frekanslarının değişimiyle alakalıdır. Doppler etkisi Güneş-dışı gezegenleri keşfetmede kullanılır.
Güneşvari bir yıldız etrafındaki Jüpiter benzeri bir gezegen bulmak için gereken kesinlik saniyede 28.4 metredir. Dünya benzeri bir gezegen içinse saniyede 9 cm gerekir. İlerde daha gelişmiş spektrograflarla yapılabilir. Ben kendim de aslında CODEX'i geliştiren bir takımda yer alıyorum; CODEX, 42 metrelik E-ELT teleskopu için yapılan yüksek çözünürlüklü, gelecek nesil spektrografı. Ve bu alet, Güneş benzeri yıldızlar etrafındaki Dünya benzeri gezegenleri keşfedebilecek. Bu astrosismoloji denilen bir araç, yıldızların atmosferlerindeki ses dalgalarını tespit eder.
Bu, Alpha Centauri'nin sesi. Yıldızların atmosferlerindeki ses dalgalarını tespit edebiliyoruz. Bu dalgaların ses-ötesi, kimsenin ne olduğunu bilmediği ses ötesi, frekansları var. Eğer, en önemli soruya dönecek olursak; "Orada birileri var mı?" Bu, gezegenlerin tektonik ve volkanik aktiviteleriyle yakından alakalı. Yaşam ve radyoaktif çekirdek arasındaki bağ apaçıktır. Tektonik faaliyet olmadan, volkanik faaliyet olmadan yaşam olmaz. Jeotermal enerjinin Uranyum, Toryum ve Potasyumun bozunmasıyla oluştuğunu gayet iyi biliyoruz.
Bu elemetlerin az olduğu gezegenler var mı yok mu diye ölçülebilirse, o gezegenlerin tektonik açıdan ölü olduğu, üzerinde yaşam da olamayacağı anlaşılır. Tam tersi de aynı, eğer çok fazla Uranyum, Potasyum veya Toryum varsa, yaşam gene var olamaz. Çünkü her şeyin kaynadığını hayal edebiliyor musunuz? O gezegen çok fazla enerjiye sahip olur. Biz Güneş sistemi dışı gezegenlerden birinde Toryum'un yoğunluğunu ölçüyorduk. Tamamıyla aynı hikaye. Çok küçük bir detay.
Biz aslında bu profili ölçmeye ve Toryum'u tespit etmeye çalışıyoruz. Çok zor. Çok zor. Ve öncelikle kendinizi ikna edebilmelisiniz. Daha sonra meslektaşlarınızı. Daha sonra da tüm dünyayı, böyle bir şeyi buradan 100 parsec uzakta olan Güneş sistemi dışı bir gezegenin atmosferinde tespit ettiğinize inandırmanız gerekir. Çok zorlu. Ama eğer Güneş sistemi dışı gezegenlerde yaşamdan bahsediyorsanız bunu yapmak zorundasınız. Çünkü o sistemlerdeki radyoaktif madde oranını bilmeniz gerekir.
Uzaylılar keşfetmenin bir yolu, radyo teleskopunuzu ayarlayıp, sinyallere kulak vermek. Eğer ilginç bir şeye rastlarsanız, aslında bunu SETI yapıyor, yıllardır yapıyor. Bence en gelecek vaad edici yöntem bio-işaretleri araştırmak. Dünya'nin tayfına bakarsanız, bu çok açık bir işaret. Kırmızı Kenar dediğimiz eğim bitki örtüsünün bir göstergesi. Tayftan bitki örtüsünü tespit edebilmek muazzam. Aynı testi diğer gezegenler için hayal edin.
Şimdi, çok yakın zamanda, son altı, yedi, sekiz aydan bahsediyorum Güneş sistemi dışındaki bir gezegende su, metan, karbon dioksit tespit edildi. Spektroskopinin gücü inanılmaz. Güneş sistemimize çok, çok uzak gezegenlerin kimyasal içeriğini tespit edip inceleyebiliyorsunuz. Yaşam için gerekli şartlara sahip olduğumuzdan emin olmak için oksijen veya ozon bulmamız lazım.
Kozmik mucizeler SETI'yle alakalandırılabilir. Şimdi bir nesne hayal edin, muazzam bir nesne, veya açıklayamadığımız bir şey, "Pes ediyoruz, fizik işe yaramıyor" dediğimiz zaman. İşte o zaman, her zaman SETI'ye atfen "Bunu birileri bir şekilde yapıyor olmalı." diyebiliriz.
Ve bilinen fizik vs sayesinde, bu çok yıllar öncesinde Frank Drake tarafından ortaya konulmuştu. Gezegen sahibi bir yıldızın tayfı içerisinde tuhaf kimyasal elementler görürseniz uygarlığın bir işareti olabilir, orada olan ve işaret gönderen bir uygarlığın. Aslında istedikleri, varlıklarını bu tayf çizgileri aracılığıyla, yıldızın tayfı aracılığıyla işaret etmek.
Bunu yapmanın farklı yolları vardır. Bir tanesi. teknetyum, yarı ömrü 4.2 milyon yıl olan radyoaktif bir element. Güneş benzeri bir yıldızda birdenbire teknetyum gözlerseniz, bunu atmosfere birinin koymuş olduğundan emin olabilirsiniz, çünkü doğal yollarla bunun olması imkansızdır. Biz şu anda 300 civarı Güneş sistemi dışı gezegen tayfı alıyoruz. Ve bunu 2000'den beri yapıyoruz, çok ağır bir proje. Çok ağır çalıştık. Ve bir kaç ilginç vakamız var, gerçekte pek de açıklayamadığımız şeyler. Umarım yakın gelecekte bunu kanıtlayabiliriz.
Yani, asıl soru, "Yalnız mıyız?" bence cevabı UFO'lardan gelmeyecek. Radyo sinyallerinden gelmeyecek. Bence buna benzer bir tayftan gelecek. Dünya benzeri bir gezegenin tayfıdır, onun sahip olduğu azot oksidi, oksijeni ve ozonu gösteren, açıkça bir yaşam işaretini gösteren. Eğer bir gün, ki bence 15-20 yıl içerisinde olacak, eğer bunun gibi bir tayf keşfedersek, o gezegende yaşam olduğundan emin olabiliriz. Yaklaşık beş yıl içerisinde, Güneşvari yıldızlar etrafında dönen ve aynı uzaklıkta olan Dünya benzeri gezegenler bulacağız. Yaklaşık 5 sene alacak. Dünyavari u gezegenlerin tayflarını almamız için bir 10-15 sene daha uzay projeleri yürütmemiz lazım. Ve eğer azot oksit veya oksijen görürsek, mükemmel bir E.T.miz olacak. Teşekkürler. (Alkış)