Bu gün buradayız, çünkü Birleşmiş Milletler ülkelerin gelişmesi için bazı hedefler belirledi. Bunlara Milenyum Gelişim Hedefleri deniyor. Bu hedefleri beğenmemin nedeni toplam sekiz hedef olması. Ve bu sekiz değişik hedefi belirlemekle Birleşmiş Milletler, bir ülkede insanların yaşantısında olumlu değişiklik yapabilmek için birden fazla şeyin gerektiğini ifade etmiş oldu. Bakın, fakirliğe son vermeniz lazım, eğitim, cinsiyet ayrımı, çocuk ve akıl sağlığı, enfeksiyon kontrolü, çevreyi koruma, ve uluslar arasında yardımlaşmadan ticarete dek her tür konuda iyi küresel bağlantılar kurmamız gerekli.
Bu gelişim hedeflerini beğenmemin bi nedeni daha var, o da bunların her birinin ölçülüyor olması. Örneğin çocuk ölüm oranları. Buradaki hedef, 1990 ile 2015 yılları arasında çocuk ölüm oranlarını üçte iki azaltmak. Yani yılda %4 azaltma ediyor. İşte bu, ölçümle. Böyle politik konuşmalarla gerçekten önemli olana odaklanma arasındaki esas fark bu, insanlara daha iyi bir hayat sağlamak. Bu konuda bu kadar mutlu olmamın nedeni ise Asya'da, Orta Doğu'da Latin Amerika'da ve Doğu Avrupa'da pekçok ülkenin bu oranları düşürmekte olduğunu belgeleyebilmiş olmamız. Hatta koca Brezilya bile bu oranı her yıl %5 düşürüyor, Türkiye'de her yıl %7 düşüyor. Bu çok iyi haber. Ama sonra insanların şöyle dediğini duyuyorum: "Afrika'da ilerleme yok. Hatta orada ne olduğunu anlamamızı sağlayacak istatistik bile yok." Onlara her iki konuda da yanılıyor olduklarını göstereceğim.
Benimle istatistiğin harika dünyasına gelin. Size bir web sitesi göstermek istiyorum: Childmortality.org bu sayfada, tüm ülkelerdeki beş yaş altı çocukların ölüm verilerini görebilirsiniz. BM uzmanları tarafından hazırlanmış bir site. Burada örnek olarak Kenya'yı alacağım. Veriler burada, görüyorsunuz. Panik yapmayın, panik yapmayın. Ben size yardım edeceğim. Korkutucu görünüyor değil mi, hani üniversitedeki nefret ettiğiniz istatistik dersi gibi. İlk olarak, bu şekilde noktalar gördüğünüzde, kendinize şunu sormalısınız: bu veriler nereden geliyor? Bu verilerin kaynağı nedir? Kenya'da bir çocuk öldüğünde çocuğun ölüm sertifikasını dolduran ve istatistik bürosuna gönderenler doktor ve diğer uzmanlar mı? Hayır. Kenya gibi düşük gelir düzeyine sahip ülkelerde halen bu denli yerleşmiş bir organizasyon yok. Mevcut, ama tam olarak oturmamış, çünkü ölümlerin büyük bir kısmı evde gerçekleşiyor ailenin yanında, ve kayda alınmıyor. Bizim güvendiğimiz veriler eksiksiz bir sistemden değil. Onun yerine yüz yüze görüşmeler, anketler var. Bu epey profesyonel bayan görüşmeciler, bir saat boyunca bir kadınla oturuyor ve o kadına tüm doğurganlık hikayesini soruyorlar. Kaç çocuk doğurmuş? Çocukları hayatta mı? Eğer öldülerse, kaç yaşında ve hangi yıl? Bu anket, ülkedeki binlerce kadına yapılarak temsili bir örnek küme oluşturuluyor ve bir araya getirilerek demografik sağlık anketi denen bir rapor üretiliyor. Ama bu anketleri yapmak pahalı, bu nedenle ancak 3-4 yılda bir yapılabiliyorlar. Ama kaliteli sonuçlar veriyorlar. Kısıtlardan biri bu. Burada gördüğünüz renkli çizgilerin her biri sonuçlar; her bir renk ayrı bir anketin sonucu. Ama bu, bu gün için fazla karmaşık, sizin için şöyle basitleştireyim, her bir anket için ortalama bir nokta göstereceğim.
Bu 1977, bu 1988, 1992, bu 1997 ve 2002. BM uzmanları bu anketleri kendi veritabanlarına ekledikten sonra ileri matematik formülleri yardımı ile bir eğilim çizgisi oluşturuyorlar, bu çizgi şuna benziyor. Bakın burada. Bu noktadan geçebilecek en uygun çizgi bu. Ama bakın. Çizgiyi son noktanın ötesinde de devam ettiriyorlar orada bir şey yok aslında. Ve 2008 yılında, Kenya'da çocuk ölüm oranının 128 olacağını öngörüyorlar. Bunu görünce üzüldüm, çünkü bu Kenya'daki çocuk ölüm oranlarının ters yöne giderek 90'lardaki kadar artması demek. Çok üzüntü verici. Ama haziran ayında bir mektup aldım Demographic Sağlık Anketleri'nden, ve bana Kenya'dan iyi haberler getirdi. Çok mutlu olmuştum. Yeni anketin öngörüsü buydu. BM'nin bu yeni verileri kendi sunucusuna yüklemesi üç ay kadar aldı, Cuma günü yeni eğim çizgisini elde ettik. Buraya inmişti. Çok güzel değil mi, çok hoş? O cuma günü bilgisayar başındaydım ve ölüm oranının daha o sabahki değeri olan 128'den 84'e düştüğünü gördüm. Ve bunu kutladık.
Ama elinizde eğer bu eğim çizgisi varsa gelişmeyi ne şekilde ölçebilirsiniz? Burada ayrıntılara gireceğim, çünkü BM bunu böyle yapıyor. 1990 yılından başlayarak 2009'a kadar ölçüyorlar. Sonra da "%0.9, gelişme yok." diyorlar. Bu adil değil. Bir profesör olarak, bence bunu yapmanın bir başka yolunu önerme hakkım var. En azından şunu yapmalılar. Bir gidişatı izlemek için 10 yıl yeterlidir. İki anket var, şu anda olanı da görebiliyorsunuz. Aralarında %2.4 fark var. Ben Kenya Sağlık Bakanı olsam bu iki noktayı birleştirirdim. Size çocuk ölüm oranlarını bildiğimizi anlatmaya çalışıyorum. Elimizde iyi bir seyir var. Milemyum Gelişim Hedeflerini (MGH) ölçerken daha hasas konularla karşılaşacağız. Afrika için burada önemli olan bir konu ise şu, 90'lı yıllar sadece Kenya için değil, tüm Afrika için zor yıllardı. HIV salgını doruğa çıktı. Sıtma ilaçlarına karşı direnç vardı, ta ki yeni ilaçlar elimize geçene kadar. Sonra da cibinlik kullanmaya başladık. Yani artık daha çok daha iyi düzeyde çözülebilen pek çok sosyoekonomik sorun mevcuttu. Buradaki ortalamaya bakın. Burası Afrika Alt-Sahara bölgesi ortalaması. BM diyor ki, bu %1.8 oranında azalma demek.
Bu size fazla teorik geliyor olabilir, ama aslında o kadar teorik değil. Ekonomistleri bilirsiniz, paraya bayılırlar, hep daha çok para isterler, hep büyümek isterler. Bu nedenle ekonominin yıllık artış yüzdesini hesaplarlar. Bizler, halk sağlığında, çocuk ölümlerinden nefret ederiz, bu nedenle onların sayıları hep küçük olsun isteriz. Bu nedenle her yılkı azalış yüzdesini hesaplarız. Aslında bunlar bir yerde aynı yüzdeler. Eğer ekonominiz %4 büyürse, çocuk ölüm oranlarında da %4'lük azalma olması gerekir, paranın iyi kullanılması, insanların katkıda bulunması ve istedikleri kaynaklara erişip kullanabilmeleri şartıyla elbette. Şimdi, bunu 19 yıllık bir süreçte ölçmek adil mi? Bir ekonomist asla bunu yapmazdı. Burayı iki zaman dilimine böldüm. 90'lı yıllarda sadece yüzde 1.2, sadece yüzde 1.2 Oysa ikinci viteste -- Sankı Afrika birinci viteste giderken, birden vites değiştirip ikinci vitese geçmiş gibi. Ama bu bile Afrika'nın adil bir temsili değil, çünkü ortalamayı gösteriyor, Afrika'daki azalmanın ortalama hızı bu.
Şimdi sizi benim baloncuklu grafiklerime götüreceğim. Bakın, bu eksen hala her bin çocuktan kaçının öldüğünü gösteriyor. Burada ise yıllar var. Şimdi size MGH'nin verdiğinden daha geniş bir bakış açısı göstereceğim. 50 yıl önceden başlıyorum, Afrika'daki pekçok ülke bağımsızlığına kavuştu. Kongo'da oran epey yüksekti. Ghana'da ise düşük, Kenya'da ise daha da düşük. Yıllar içinde ne oldu dersiniz? Hadi görelim. Görüyorsunuz, bağımsızlıkla eğitim düzeyi arttı, aşılanmalar başladı, çiçek hastalığının kökü kurutuldu, hijyen düzeldi ve her şey daha iyiye gitmeye başladı. Ama sonra 80'lerde, bakın, Kongo'da iç savaş başladı, ve burada kaldılar. Ghana ise hızlıca ilerledi. Kenya'da burada bir gerileme oldu, bu arada Ghana onu geçti, ama sonra Kenya ve Ghana birlikte düştüler -- Kongo'da ise hala pek bir hareket yok. Bugün olduğumuz nokta burası. Görüyorsunuz ya, bu gelişmenin ortalamasını alıp gelişme yok demek pak anlamlı değil ve aslında çok hızlı bir gelişme var. Artık Afrika'daki Sub-Sahara ülkelerini tek bir bütün olarak düşünmekten vazgeçme zamanı geldi. Bu ülkeler birbirinden çok farklı, nasıl Avrupa'dan bahsederken tek bir yerden bahsetmiyorsak, onlar da ayrı ayrı tanımlanmayı hak ediyorlar. Size İsveç ekonomisi ile Yunanistan ekonomisinin epey farklı olduğunu söyleyebilirim. Bunu herkes biliyor. ve her bir ülke kendi becerisine göre değerlendiriliyor.
Şimdi size daha geniş bir tablo çizeyim. Benim ülkem, İsveç: 1800'lerde, burada yukarıdaydık. Epey tuhaf bir kişilik bozukluğumuz olmalı, bu kadar yüksek ölüm oranı olmasına rağmen çocukları böylesine dikkatli sayabildiğimize göre. Çok tuhaf, hatta biraz utanç verici. Ama İsveç'te böyle bir alışkanlışımız vardı, çocuklar ölürken engellemek için birşey yapmasak da tüm ölen çocukları sayıyorduk. Daha sonra kıtlık yıllar geliyor. Bunlar kötü yıllar, insanların İsveç'ten bıktıkları yıllar. Atalarımın Amerika Birleşik devletlerine taşındığı zamanlar. Sonra, zaman içinde yavaş yavaş bir düzelme oluyor. Eğitim seviyesi artıyor, sağlık hizmetleri başlıyor, çocuk ölüm oranları azalıyor. Hiç savaşa girmedik; İsveç hep barış içindeydi. Bakın, İsveç'te oranların düşmesi çok hızlı olmadı. İsveç, düşük çocuk ölüm oranlarına ulaştı çünkü çok erken başlamıştı. İlkokul eğitimine 1842 yılında başladık. daha sonra kadınların eğitim düzeyinin bir nesil sonra artması ile ortaya çıkan harika bir etkiyi görüyorsunuz. İlerlemek için yapmamız gereken yatırımların uzun soluklu olduklarını anlamalısınız. Bu öyle beş yıllık bir iş değil. Uzun vadeli yatırımlar. İsveç hiçbir zaman Milenyum Gelişim Hedefi oranlarına ulaşmadı, en son hesapladığımda yüzde 3.1'de idik. Yani hedefi tutturamadık, ha? İşte İsveç'te durum bu. Ama bundan çok fazla bahsetmeyin. Biz, diğerlerinin bunu bizden daha iyi olmasını istiyoruz. Aslında daha iyi de oldular.
Size Tayland'ı göstereyim, ne müthiş bir başarı öyküsü, Tayland 1960'larda buralardan -- buraya indi neredeyse İsveç ile aynı çocuk ölüm oranına sahip. Size bir başka örnek, Mısır, halk sağlığı alanındaki en gizli kalmış muhteşem bir başarı. Mısır 1960'larda burada yukarıdaydı, Kongo'dan bile yukarıda. Nil Deltası çocuklar için bir kabustu ishal yapan hastalıklar, sıtma ve diğer bir sürü sorun. Daha sonra Aswan Barajı kuruldu. Evlere elektrik geldi. Eğitim düzeyi arttı. Birinci basamak sağlık hizmeti ağı kuruldu. Ve aşağıya inmeye başladılar, görüyorsunuz. İçme suları temizlendi, sıtmanın kökü kurutuldu. Bu bir başarı öyküsü değil mi sizce de? Çocuk ölüm oranları için konan Milenyum Gelişme Hedefleri oranlarına varmak gayet mümkün. Güzel olan şey şu ki, bugün Ghana, zamanında Mısır'ın en hızla hareket ettiğ hızda aşağı iniyor. Kenya da hızlanıyor. Burada bir sorun var. Hareketsiz ülkelerde ciddi bir sorun var.
Şimdi size daha geniş bir resim çizmeme izin verin, çocuk ölüm oranlarına ait daha geniş bir bakış. Size bu eksendeki çocuk ölüm oranları ile aile büyüklüğü arasındaki ilişkiyi göstereceğim -- buradaki bu eksen çocuk ölüm oranı -- buradaki de ailedeki çocuk sayısı. Çocuk ölüm oranları ile aile büyüklüğü arasındaki ilişki. Kadın başına düşen çocuk sayısı: bir, iki, üç, dört, altı, yedi, sekiz çocuk. Burası 1960'lar, 50 yıl öncesi. Her bir baloncuk bir ülkeyi temsil ediyor. Renkler, gördüğünüz gibi kıtaları temsil ediyor. Koyu mavi olan yer Alt-Sahara Afrikası. Baloncukların boyu da nüfus büyüklüğünü gösteriyor. Burada gördükleriniz "gelişmekte olan" ülkeler denen ülkeler. Genelde yüksek, bazen epey yüksek çocuk ölüm oranları var, aileler büyük, altı ila sekiz kişi. Buradakiler ise "Batı ülkeleri" denen ülkeler. Daha düşük çocuk ölüm oranları var ve aileler daha ufak. Peki ne oldu? Şimdi, aile büyüklüğü ile çocuk ölüm oranı arasındaki ilişkiyi kendi gözlerinizle görün istiyorum. Aklınızda hiç şüphe kalmasın. Buna kendinizin şahit olması lazım. Olan şey bu. Şimdi başlatıyorum. İşte burda çiçek hastalığını ortadan kaldırdık, daha iyi bir eğitim seviyesi, sağlık hizmetleri getirdik. Buraya iniyor. Çin, Batı dünyasının kutusuna giriyor. Sonra da Brezilya. Arkasından Hindistan takip ediyor. İlk Afrika ülkeleri Batı kutusuna giriyorlar. Pek çok yeni ülke geldi yanımıza. İnsani yaşama hoş geldiniz. Gelin, herkes burada olsun istiyoruz. Bizim hayalimiz bu, değil mi? Bakın, işte ilk Afrika ülkeleri geliyor. Şimdi günümüzdeyiz.
"Batı ülkeleri" veya "Gelişmekte olan ülkeler" diye bir şey yok. Bu BM'nin hazırladığı rapor, Cuma günü yayınlandı. Çok iyi bir rapor --"Çocuk Ölümlerindeki Oran ve Eğilimler"-- ama bu sayfa hariç. Bu sayfa çok kötü. Ülkeleri sınıflara ayırıyor. "Gelişmekte olan ülkeler" diye bir başlık var -- listeyi buradan görüyorum- gelişmekte olan ülkeler: Kore Cumhuriyeti -- Güney Kore. Ne? Samsung'ları var, nasıl "gelişmekte olan ülke" olabilirler? Listede Singapur var. Singapur, dünyada çocuk ölüm oranı en düşük olan ülke. İsveç'i beş yıl önce solladılar. ve burada gelişmekte olan ülke olarak etiketlenmişler. Başka, Katar. Dünyanın en zengin ülkesi, El Cezire burada. Nasıl olur da gelişmekte olan bir ülke olabilirler? Bu çok saçma. (Alkışlar) Kalan kısmı iyi. Kalan kısım iyi.
Bizim, verilere uyan modern bir kavram oluşturmamız gerekli. Ve şunu anlamalıyız hepimiz buraya aşağıya doğru gidiyoruz. Artık önemli olan şey ilişkiler. Bakın. Afrika'ya baksak bile böyle. Bunlar Afrika ülkeleri. Küçülen aile büyüklüğü ile azalan çocuk ölümleri arasındaki bağlantıyı görebiliyorsunuz, Afrika da bile böyle. Bunun olduğu çok açık. Cuma günü Seattle'daki Sağlık Ölçümleme ve Değerlendirme Enstitüsü'nden çok önemli bir araştırma yayınlandı bu araştırmaya göre, çocuk ölüm oranlarındaki düşüşün hemen hemen yarısı kadın eğitim düzeyine bağlı. Yani, kızları okula gönderdiğimiz zaman bunun etkisini 15-20 yıl sonra göreceğiz, bu çok güçlü uzun vadeli bir eğilim. Bu nedenle uzun dönemli bir bakış açısına sahip olmalı, ancak bunun etkilerini 10 yıllık süreçler halinde ölçmeliyiz. Bu ülkelerdeki çocuk ölüm oranlarını düşürmek ve hep birlikte yaşamak istediğimiz bu köşedeki yere çekmek tamamen mümkün.
Elbette, çocuk ölüm oranlarını azaltmak insani bakımdan en önemli şeylerden biri. Burada bahsettiğimiz şey, çocuklara düzgün bir yaşam sunmak. Bu, aynı zamanda insanoğlunun geleceği için de çok stratejk bir yatırım, çünkü aynı zamanda çevre ile de ilgili. Eğer dünya nüfusunu sabit tutamazsak çevremizi iyi yönetmemiz ve korkunç iklim krizlerini engellememiz mümkün olmayacak. Bu konu son derece net. Ve bunu yapmanın yolu da, çocuk ölüm oranlarını azaltmaktan, aile planlamasını erişilebilir kılmaktan ve bunların arkasından da kadın eğitim oranını arttırmaktan geçiyor. Bu tamamen mümkün. Hadi yapalım.
Çok teşekkür ederim.
(Alkışlar)