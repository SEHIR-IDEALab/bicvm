Bir makinenin atletik olması ne manaya gelir? Makine atletizmi kavramını ve bunu geliştirmek için yapılan araştırmayı kuadrokopter veya kısaca kuad denen bu uçan makineler yardımıyla göstereceğiz. Kuadlar bayadır piyasada var. Bu aralar bu kadar meşhur olmalarının sebebi mekanik olarak basit olmaları. Buradaki dört pervanenin hızlarının kontrol edilmesiyle bu makineler takla atabiliyor, bir yana meyledebiliyor, yalpa yapabiliyor ve ortak bir hedefe doğru hız yapabiliyor. Buna ilaveten bir pil, bir bilgisayar, çeşitli sensörler ve kablosuz telsizler var. Kuadlar aşırı çevik. Ancak bu çevikliğin de bir bedeli var. Kuadlar doğal olarak dengesiz ve uçabilmek için otomatik geribildirim kontrolüne ihtiyaçları var. Şimdi, bunu nasıl oldu da becerdi? Tavandaki kameralar ve bir dizüstü bilgisayar kapalı küresel konumlama sistemi olarak iş görüyor. Üzerinde bu yansıtıcı aygıtın bulunduğu nesneleri boşlukta tespit etmek için kullanılır. Bu bilgi sonra tahmin ve kontrol algoritmaları çalıştıran bir başka dizüstü bilgisayara gönderilir. Bu bilgisayar da tahmin ve kontrol algoritmaları çalıştıran kuada talimatlar gönderir. Bizim araştırmamızın olayı algoritmalar. Bu makinelere hayat katan sihir algoritmalar. Peki makineyi atletik kılan algoritmalar nasıl tasarlanır? Genel olarak model tabanlı tasarım diye tabir olunan bir sistem kullanıyoruz. İlk önce fiziğe makinelerin davranış şekilleriyle alakalı matematiksel bir modelle bakıyoruz. Sonra bu modelleri tahlil etmek ve algoritmaları da birleştirebilmek için kontrol teorisi denen matematiğin bir alanını kullanıyoruz. Mesela; kuadı bu şekilde sallayabilirsiniz. Evvela bir takım diferansiyel denklemlerle devinimi elde ettik. Sonra kuadı sabitleyen algoritmaları oluşturmak için kontrol teorisi yardımıyla bu denklemlerin üzerinde oynuyoruz. Bu yaklaşımın gücünü göstereyim. Farz edelim bu kuadın hem sallanmasını hem de bu çubuğu dengelemesini istiyoruz. Birazcık alıştırmadan sonra bunu yapabilmek bir insan için çok kolay. Ancak yere basan iki ayak ve iyi iş gören iki elimizi kullanma avantajımız var. Yere basan sadece bir ayağım olduğunda ve ellerimi kullanmadığım zaman daha da zorlaşır. Bakın bu çubuğun üzerinde yansıtıcı aygıt var. Bu da boşlukta konumunun saptanabileceği anlamına geliyor. (Alkışlar) Bu kuadın, çubuğu dengede tutmak için ince ayarlar yaptığını farkedebiliyorsunuz. Bunu gerçekleştirecek algoritmaları nasıl tasarladık? Çubuğun matematiksel modelini kuadınkine ekledik. Kuad-çubuk sisteminin ortak modelini elde ettiğimizde bunu kontrol edecek algoritmaları oluşturmak için kontrol teorisini kullanabiliyoruz. İşte, sabit olduğunu görüyorsunuz. Hafif sürüklesem dahi tekrardan düzgün ve dengeli bir hal alıyor. Modele kuadın boşlukta nerede duracağının bilgisini de ekleyebiliriz. Yansıtıcı aygıtlar bulunduran bu çubuğu kullanarak kuada, benden belirli bir uzaklıkta olacak şekilde boşlukta durmasını istediğim yeri gösterebilirim. Bu akrobatik manevraların anahtarı matematiksel teorilerle ve kontrol teorisinin yardımıyla tasarlanan algoritmalardır. Kuada buraya geri gelmesini söyleyelim ve çubuğun düşmesini sağlayalım. Şimdi fiziksel modelleri ve fiziksel dünyanın nasıl cereyan ettiğini anlamanın önemini göstereceğim. Bir bardak suyu üzerine koyduğumda kuadın nasıl da irtifa kaybettiğine bir bakın. Dengelediği çubuğun aksine bardağın matematik modelini sisteme dahil etmedim. Aslında sistem bir bardak suyun orada olduğunu bile bilmiyor. Daha önce olduğu gibi boşlukta olmasını istediğim yeri kuada bildirmek için bu çubuğu kullanabilirim. (Alkış) Pekala, bardaktan niye su dökülmüyor diye kendinize soruyor olmalısınız. İki gerçek var: İlki, yer çekimi bütün nesnelere aynı şekilde tesir eder. İkincisi ise, pervanelerin hepsi bardağı aynı yöne itiyor, yani düzlüyor. Bu iki gerçeği bir araya getirdiğinizde ortaya çıkan netice itibariyle bardağa tesir eden yan kuvvetler küçük olduğundan temel olarak aerodinamik tesirler galip geliyor. Bu da hızlar ihmal edilebilir düzeyde bulunduğundan oluyor. Neticede bardağın modelini çıkarmaya ihtiyaç kalmıyor. Doğal olarak kuad ne yaparsa yapsın suyu dökmüyor. (Alkış) Buradan çıkardığımız ders: Yüksek performans gerektiren bazı vazifeler diğerlerinden daha kolaydır ve meselenin fiziğini anlamak size hangi vazifenin kolay hangisinin zor olduğunu söyler. Bu durumda, bir bardak su taşımak kolaydır. Bir çubuğu dengelemek ise zor. Fiziken yaralı haldeyken marifetlerini sergileyen atletlerin hikayelerini hep duyuyoruz Fiziksel olarak aşırı hasarlı bulunan bir makine de aynını yapabilir mi? Yaygın inanışa göre uçabilmek için en az dört sabit motorlu pervaneye ihtiyaç var. Çünkü kontrol edilmesi gereken dört serbestlik derecesi var. Bunlar: dönme, eğim, yalpalama ve hızlanma. Altı ve sekiz pervanesi olan hekzakopter ve oktokopterler yedekleme sağlayabilir. Ama kuadrokopterler en az sayıda, yani dört adet sabit motorlu pervane çiftine sahip olduklarından çok daha meşhurdurlar. Ya da gerçekten de öyle mi? Çalışan sadece iki pervanesi olduğunda bu makinanın matematik modelini tahlil edersek, bunu uçurmanın pek de bilinmeyen bir yolu olduğunu keşfederiz. Yalpalama kontrolünden feragat ettik. Ama dönme, eğim ve hızlanma bu yeni yapılanmayı sömüren algoritmalarla hala kontrol edilebiliyor. Matematiksel modeller bunun tam olarak ne zaman ve neden mümkün olduğunu bize söylüyor. Bu durumda, bu bilgi yeni makine mimarileri tasarlamamıza veya hasarı iyi bir şekilde telafi edebilecek akıllı algoritmalar tasarlamamıza imkan tanıyor. Aynen insan atletlerin yaptığı gibi. Yedekleme yapan makineler yapmaktan iyidir. Bir dalgıcı suya dalarken veya uzun atlama yapan birini havada uçarken ve yere değmek üzereyken izlediğimizde nefeslerimizi tutmaktan kendimizi alıkoyamayız. Dalgıç iyi bir dalış yapabilecek mi? Ya uzun atlama yapan kişi nasıl bir düşüş gerçekleştirecek? Farzedelim bu kuadın burada üçlü takla atmasını ve tam da başladığı noktada bitirmesini istiyoruz. Bu manevra o kadar hızlı gerçekleşecektir ki bu esnada hareketi düzeltmek için konumlandırma geri bildirimini kullanamayız. Kısaca, bunun için yeterince vakit yok. Ama kuadın yaptığı bu manevrayı kabaca yapmak, manevrayı nasıl bitirdiğini gözlemlemek ve bir sonraki taklanın daha iyi olması için bu gözlemi kullanmak. Uzun atlamacı ve dalgıç gibi sadece sürekli tekrarla manevra öğrenilip en yüksek standartlarda tatbik edilebilir. (Alkış) Hareket eden bir topa vurmak bir çok spor için lüzumlu bir kabiliyettir. Atletin yaptığının aynısını görünürde hiç gayret sarfetmeden bir makineye nasıl yaptırabiliriz? (Alkış) Bu kuadın üstüne bağlı bir raket var. Raketin de üzerinde çok da büyük olmayan, elma büyüklüğünde bir odak noktası var. Sonraki hesaplamalar her 20 milisaniyede gerçekleşiyor. Yani saniyede 50 defa. Önce topun nereye gittiğini tespit ediyoruz. Sonraki aşamada kuad topa nasıl vurursa top geldiği yere döner onu hesaplıyoruz. Üçüncü aşamada, kuadı bulunduğu yerden topa temas ettiği noktaya taşıyan güzergah hesaplanır. Dördüncü olarak ise bu stratejinin sadece 20 milisaniye değerindeki kısmını tatbik ediyoruz. 20 milisaniye sonra ise tüm süreç kuad topa vurana kadar devam ediyor. (Alkış) Makineler dinamik manevraları sadece tek başlarına değil, toplu olarak da yapabilirler. Bu üç kuad birlikte bir ağ taşıyorlar. (Alkış) Topu bana geri fırlatmak için aşırı dinamik ve toplu bir manevra sergiliyorlar. Ağ tam gerildiğinde bu kuadların dikey vaziyette olduğunu görün. (Alkış) Aslında ağ tam gerildiğinde kabaca bangi jumping yapan birinin fırlatma sonunda hissettiğinin beş katı kadar. Bunu yapmak için kullanılan algoritmalar tek bir kuadın topu bana geri atmak için kullandığı algoritmalara çok benzer. Matematik modeller ortak bir stratejiyi saniyede 50 defa devamlı tekrar planlamak için kullanılır. Şu ana kadar gördüğümüz her şey makineler ve kabiliyetleri ile alakalı. Makinelerin atletizmini insanlarınkiyle eşleştirsek ne olur? Şu an önümde genel olarak oyun sektöründe kullanılan bir hareket sensörü var. Gerçek zamanlı olarak vücudumun çeşitli kısımlarının ne yaptığını algılayabilir. Daha önce kullandığım işaretçiye benzer bir şekilde bunu sistemde bir girdi olarak kullanabiliriz. Şimdi daha doğal bir yolla bu kuadların ham atletizmiyle hareketlerim arasında bir etkileşim kurabiliriz. (Alkış) Etkileşimin illa ki sanal olmasına gerek yok. Fiziksel de olabilir. Mesela, bu kuad boşlukta belirli bir noktada kalmak istiyor. Eğer onu ordan çekmeye çalışırsam mukavemet eder ve olmak istediği yere geri döner. Ancak bu davranışı değiştirebiliriz. Kuada uyguladığım kuvveti tahmin etmek için matematik modelleri kullanabiliyoruz. Bu kuvveti bildiğimizde kuad söz konusu olduğunda fiziğin kurallarını bile değiştirebiliriz. Burada kuad akmayan sıvı içindeymiş gibi hareket ediyor. Şimdi daha yakın bir şekilde bir makineyle etkileşim kuruyoruz. Bu yeni özelliği, kamera taşıyan bu kuadı gösterinin geri kalanını videoya almak üzere uygun bir yere yerleştirmek için kullanacağım. Yani bu kuadlarla fiziksel olarak etkileşim kurup fizik yasalarını değiştirebiliyoruz. Bununla biraz eğlenelim. Şimdiki gösterimizde, bu kuadlar başlangıçta Plüton'daymış gibi davranacaklar. Zaman ilerledikçe yer çekimi artacak, ta ki tamamen dünyada oluncaya kadar. Ancak sizi temin ederim oraya kadar varamayacağız. Tamam, işte başlıyor. (Kahkaha) (Kahkaha) (Alkış) uhh! Şu an hepiniz bu adamlar ne de eğleniyor diye düşünüyorsunuz ve muhtemelen kendi kendinize bunlar neden makine atletler üretiyor diye soruyorsunuz. Bazılarınız hayvanlar aleminde oyunun rolü yetenek ve kabiliyetleri keskinleştirmektir diye bir çıkarım yapar. Diğer bazılarınız bunun grubu birbirine bağlamak için kullanılan sosyal bir rolü olduğunu düşünür. Benzer şekilde, spor ve atletizm arasındaki yakınlığı makinelerin sınırlarını zorlayacak algoritmalar üretmek için kullanıyoruz. Makinelerin hızının yaşam tarzımız üzerinde nasıl bir etkisi olacak? Geçmişteki tüm icatlarımız ve yeniliklerimiz gibi insanların içinde bulunduğu vaziyeti geliştirmek için kullanılabilirler ya da kötüye kullanılıp suistimal edilebilirler. Karşı karşıya olduğumuz teknik bir seçim değil. Sosyal bir seçim. Doğru olanı seçelim. Spordaki atletizmin bizim içimizdeki en iyileri ortaya çıkardığı gibi, makinelerin geleceğindeki en iyiyi ortaya çıkartacak olanı seçelim. Yeşil perdenin ardındaki sihirbazları tanıtayım. Flying Machine Arena araştırma ekibinin halihazırdaki üyeleri. (Alkış) Federico Augugliaro, Dario Brescianini , Markus Hehn, Sergei Lupashin, Mark Muller ve Robin Ritz. Onlara iyi bakın. Çok iyi şeyler becerecekler. Teşekkür ederim. (Alkış)