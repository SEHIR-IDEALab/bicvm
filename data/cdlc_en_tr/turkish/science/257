Geçen yıl, 4 Temmuz'da, Büyük Hadron Çarpıştırıcısı'ndaki deneylerde Higgs bozonu keşfedildi. Tarihi bir gündü. Şüphe yok ki bundan sonra, 4 Temmuz, Bağımsızlık Günü olarak değil, Higgs bozonunun keşfedildiği gün olarak hatırlanacak. En azından, burda CERN'de.
Ama benim için, günün en büyük sürprizi aslında sürpriz yaşamamış olmamdı. Bir teorik fizikçinin gözünde, Higgs bozonu, temel parçacıkların nasıl kütle kazandığına dair zekice bir açıklamadır, ama oldukça başarısız ve eksik bir çözüm olarak görünür. Cevaplanmamış çok fazla soru var. Higgs bozonu, temel parçacıklar dünyasının geri kalanının sahip olduğu güzelliği, simetriyi ve şıklığı taşımaz. Bu nedenle, teorik fizikçilerin büyük çoğunluğu Higgs bozonunun, hikayenin tamamı olmadığına inanmaktadır. Higgs bozonuna eşlik eden yeni parçacıklar ve yeni fenomenler bekliyorduk. Yerine, şimdiye kadar, LHC'den gelen ölçümler ne yeni parçacıklardan ne de beklenmeyen fenomenlerden izler taşıyor.
Tabii ki, bu karar kesin değil. 2015'te, LHC, çarpıştırılan protonların enerjisini nerdeyse iki katına çıkartacak, ve bu güçlü çarpıştırmalar, parçacık dünyasını daha yakından keşfetmemize olanak sağlayacak ve tabii ki çok daha fazla şey öğreneceğiz.
Ama şimdilik, yeni fenomenlere dair herhangi bir kanıt bulamadığımızdan, Higgs bozonu da dahil olmak üzere bugün bildiğimiz parçacıkların doğada, bugüne kadar ulaşılan enerjilerden çok daha yüksek seviyelerde bile bulunabilen tek parçacıklar olduğunu varsayalım. Bu hipotezin bizi nereye götürdüğüne bakalım. Evrenimiz hakkında şaşırtıcı ve ilgi çekici bir sonuca ulaşacağız, ve bakış açımı gösterebilmek adına izin verin önce Higgs'in ne olduğunu anlatayım, ve bunu yapmak için de, Big Bang&#x27;den saniyenin on milyarda biri kadar sonraya gitmemiz gerekiyor. Ve Higgs teorisine göre, tam o anda, evrende dramatik bir an yaşandı. Uzay-zamanda bir faz geçişi yaşandı. Bu olay, sıfırın altındaki derecelerde suyun buza dönüşmesi gibi bir faz geçişine çok benziyordu. Ama bizim durumda, faz geçişi moleküllerin madde içindeki dağılımının değişimiyle alakalı değildi, ama uzay-zamanın kendi dokusunda oluşan bir değişimdi.
Bu faz geçişi sırasında, boş uzay şu anda Higgs alanı dediğimiz maddeyle doldu. Ve bu madde bizim için görünmez olsa da, aslında fiziksel bir gerçeklik. Bizi her zaman çevreliyor, aynı bu odada soluduğumuz hava gibi. Ve bazı temel parçacıklar bu maddeyle etkileşime giriyor ve bu işlem sırasında enerji kazanıyorlar. Ve bu esas enerji, bizim bir parçacığın kütlesi dediğimiz şey, ve Higgs bozonunu keşfederek, LHC kesin bir biçimde bu maddenin gerçekliğini kanıtladı, çünkü bu madde, Higgs bozonunu oluşturan şey. Ve bu, kısaca, Higgs öyküsünün temeli.
Ama bu hikaye, bundan çok daha ilginç. Teorik fizikçiler, Higgs teorisi üzerine çalışarak, deney yoluyla değil ama matematiğin gücünü kullanarak Higgs alanının sadece bizim bugün gözlemleyebildiğimiz şekliyle var olmak zorunda olmadığını kanıtladılar. Aynı, maddenin sıvı ya da katı halde bulunabilmesi gibi, tüm uzay-zamanı kaplayan Higgs alanı da iki farklı halde bulunabilir. Bilinen Higgs durumunun dışında, bugün gözlemlediğimiz Higgs alanının milyarlarca ve milyarlarca katı yoğunluğunda ikinci bir hal de olabilir, ve Higgs alanının farklı bir halinin sadece varlığı bile potansiyel bir probleme işaret etmektedir. Bunun nedeni, kuantum mekaniğine göre bu iki hali ayıran bir enerji bariyerinin varlığı durumunda bile haller arası geçişin mümkün olmasıdır, ve bu fenomen, duruma oldukça uygun biçimde, kuantum tünelleme olarak adlandırılır. Kuantum tünelleme sayesinde, bu odadan yok olabilir ve pratikte duvardan geçerek yandaki odada ortaya çıkabilirim. Ama benden gözlerinizin önünde bu numarayı yapmamı beklemeyin, çünkü duvarı delip geçme olasılığım gülünç derecede küçük. Bu olmadan önce, gerçekten uzun bir zaman beklemek zorunda kalabilirsiniz, ama bana inanın, kuantum tünelleme gerçek bir fenomen, ve birçok sistemde de gözlemlendi. Örneğin, tünel diyot, elektronikte kullanılan bir bileşen, kuantum tünellemenin mucizeleri sayesinde çalışmaktadır.
Ama biz Higgs alanına geri dönelim. Eğer ultra-yoğun Higgs hali var olsaydı, o zaman, kuantum tünellemesi nedeniyle, bu halin bir kabarcığı evrenin belirli bir yerinde belirli bir zamanda birden ortaya çıkabilirdi, ve bu durum, suyu kaynattığınızda olanlara çok benzer. Buhar kabarcıkları suyun içinde şekillenir, sonra yayılarak sıvıyı gaza çevirir. Aynı şekilde, ultra-yoğun Higgs halinin bir kabarcığı, kuantum tünelleme sayesinde var olabilir. Kabarcık sonradan ışık hızında yayılır, tüm uzayı doldurur ve Higgs alanını bildiğimiz halden yeni bir hale dönüştürür.
Bu bir sorun mu? Evet, büyük bir sorun. Bunu günlük yaşantımızda fark etmeyebiliriz, ama Higgs alanının yoğunluğu, maddenin yapısı açısından kritiktir. Eğer Higgs alanı sadece birkaç kez daha yoğun olsaydı, atomların büzüldüğünü, atom çekirdeğinin içindeki nötronların çürüdüğünü, atom çekirdeğinin dağıldığını görürdük, ve hidrojen, evrende var olabilecek tek kimyasal element olurdu. Ve Higgs alanı, ultra-yoğun Higgs halindeyken, bugünkünden sadece birkaç kez değil, milyarlarca kez daha yoğun, ve eğer uzay-zaman bu Higgs hali ile dolu olsaydı, tüm atomik madde çökerdi. Hiçbir moleküler madde var olamazdı, yaşam da olmazdı.
Yani, merak ediyorum, gelecekte Higgs alanının bir faz geçişine uğraması ve, kuantum tünelleme yoluyla, bu kötü, ultra-yoğun hale dönüşmesi mümkün mü? Diğer bir deyişle, kendime soruyorum, Higgs alanının evrendeki kaderi ne? Ve bu soruyu cevaplamak için gereken önemli madde Higgs bozonunun kütlesi. Ve LHC&#x27;deki deneyler, Higgs bozonunun kütlesinin yaklaşık 126 GeV olduğunu gösterdi. Bilindik birimlerle açıkladığımızda oldukça küçük, çünkü yaklaşık olarak 10 üzere eksi 22 grama eşit, ama parçacık fiziği birimlerine göre büyük, çünkü bir DNA bileşeninin tüm bir molekülünün ağırlığına eşit.
LHC&#x27;den gelen bu bilgiyle kuşanmış olarak, burada CERN&#x27;deki bazı meslektaşlarla birlikte, evrenimizin ultra-yoğun Higgs haline kuantum tünellemesi yapmasının olasılığını hesapladık, ve oldukça merak uyandırıcı bir sonuca ulaştık. Hesaplamalarımızın gösterdiğine göre, Higgs bozonu kütlesinin ölçülen değeri oldukça özel. Tam da evrenin dengesiz bir konumda asılı kalmasını sağlayacak doğru değere sahip. Higgs alanı şu ana kadar sürmüş titrek bir yapılanmaya sahip ama eninde sonunda çökecek. Yani bu hesaplamalara göre, bizler, çadırını yanlışlıkla bir uçurumun kenarına kurmuş birer kampçı gibiyiz. Ve eninde sonunda, Higgs alanı bir faz geçişine uğrayacak ve madde kendi içine çökecek.
Peki insanlığın yok oluşu böyle mi olacak? Pek sanmıyorum. Hesaplamamız, Higgs alanının kuantum tünellemesinin önümüzdeki 10 üzeri 100 yıl içerisinde gerçekleşmesinin olası olmadığını gösteriyor, ve bu da oldukça uzun bir zaman. Hatta bu süre İtalya&#x27;nın düzenli bir hükümet kurması için gereken zamandan bile daha uzun.
(Kahkahalar)
O zaman bile, biz çoktan gitmiş olacağız. Yaklaşık beş milyar yıl içinde, güneşimiz bir kırmızı deve dönüşecek, Dünya&#x27;nın yörüngesi büyüklüğüne ulaşacak, ve Dünyamız mahvolacak, ve bir trilyon yıl içinde, eğer karanlık enerji, evrenin genişlemesini şu anki oranda körüklemeye devam ederse, ayak başparmaklarınız kadar yakını bile göremeyeceksiniz, çünkü etrafınızdaki her şey, ışık hızından daha hızlı bir oranla genişleyecek. Yani Higgs alanının çöküşünü görebilecek kadar etrafta olmamız pek mümkün değil.
Ama Higgs alanının faz geçişiyle ilgilenmemin sebebi şu soruyu ele almak: Higgs bozonunun kütlesi neden bu kadar özel? Neden evreni tam da bir faz geçişinin eşiğinde bırakacak kadar doğru değerde? Teorik fizikçiler her zaman &quot;neden&quot; sorusunu sorarlar. Bir fenomenin nasıl çalıştığından çok, teorik fizikçiler daima bir fenomenin neden çalıştığı şekilde çalıştığıyla ilgilenirler. Bu &quot;neden&quot; sorularının bize doğanın temel prensipleri hakkında ipuçları verebileceğini düşünürüz. Ve gerçekten de, sorumun olası bir cevabı, bizi gerçek anlamda yeni evrenlere açabilir. Bizim evrenimizin, çok sayıda kabarcıktan meydana gelen sabunumsu bir çoklu evren içindeki bir evrenden ibaret olduğuna ve her bir kabarcığın farklı temel sabitler ve farklı fizik kanunlarına sahip farklı bir evren olduğuna dair düşünceler mevcut. Bu bağlamda, Higgs kütlesinin ancak belirli bir değerinin bulunma olasılığından bahsedebilirsiniz. O zaman bu gizemin anahtarı çoklu evrenin istatistiksel özelliklerinde yatıyor olabilir. Bu, kumsalda kum tepelerine olanlara benzer bir şey olabilir. Prensipte, bir kumsaldaki herhangi bir eğim açısında kum tepeleri bulmayı hayal edebilirsiniz, ama yine de, kum tepelerinin eğim açısı genelde 30, 35 derece civarındadır. Ve nedeni çok basit: rüzgar tepeyi oluşturur, yer çekimi çökmesini sağlar. Sonuç olarak, kum tepelerinin büyük çoğunluğu kritik değerin civarında bir eğim açısına sahiptir, çökmeye yakındır. Ve bunun benzeri bir şey de, çoklu evrende Higgs bozonu kütlesi için olabilir. Kabarcık evrenlerin büyük çoğunluğunda, Higgs kütlesi kritik değerin yakınında, Higgs alanının kozmik çöküşüne yakın bir değerde olabilir, hem de aynı kum örneğinde olduğu gibi, birbiriyle yarışan iki farklı etki yüzünden.
Hikayemin bir sonu yok, çünkü hikayenin sonunu hala bilmiyoruz. Bu, bilimin devam eden bir alanı ve gizemi çözmek için, daha fazla veriye ihtiyacımız var, ve umuyorum ki, LHC yakında bu hikayeye yeni ipuçları ekleyecek. Sadece bir sayı, Higgs bozonu kütlesi, ama yine de, bu sayıdan çok şey öğrendik. Bir hipotezle başladım, bilinen parçacıkların evrenin keşfettiğimiz sınırlarının ötesinde bile var olan tek parçacıklar olduğu hipotezinden. Buna dayanarak, uzay-zamana sızan Higgs alanının bıçak sırtında konumlanmış, kozmik çöküşe hazır durumda olabileceğini keşfettik, ve bunun, evrenimizin çoklu evren gibi koca bir kumsaldaki bir kum taneciği olabileceği yönünde bir ipucu olabileceğini keşfettik.
Ama hipotezim doğru mu değil mi bilmiyorum. Bu fiziğin çalışma şeklidir: Tek ölçüm dahi bizi evrenin yeni bir anlayışına doğru bir yola sokabilir ya da bizi çıkmaz bir sokağa gönderebilir. Ama sonuç ne olursa olsun, emin olduğum bir şey var: Yolculuk sürprizlerle dolu olacak.
Teşekkür ederim.
(Alkışlar)