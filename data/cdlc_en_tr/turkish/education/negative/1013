Herkese günaydın.
Ben, hücre olarak adlandırdığımız şaşırtıcı özelliklere sahip minicik varlıklarla ilgili çalışmalar yapıyorum. Öncelikle size bu hücreleri laboratuvar ortamında nasıl yetiştirdiğimizi anlatayım. Benim çalıştığım laboratuvarda, hücreleri doğal ortamlarından çıkarıp petri kutusu olarak adlandırdığımız plastik kaplara aktarıyoruz. Onları, daha sonra, steril ortamda içinde hücreler için gıdalar ihtiva eden hücre kültür sıvılarıyla besliyoruz ve inkübatör içerisinde çoğaltıyoruz.
Peki böyle bir şeyi neden yapıyorum? Bu hücreleri petri kutularında gözlemliyoruz ve onların bir tabaka olarak sadece yüzeyde olduklarını görüyoruz. Fakat bizim laboratuvarda asıl yapmaya çalıştığımız şey bu hücrelerden gerçek dokular üretebilmektir. Peki bu ne anlama gelmektedir? Bu, sonradan vücuda yerleştirilmek üzere kalp veya kemik gibi gerçek dokular üretmek demektir. Bunlar, aynı zamanda çeşitli hastalıkları incelemek için model olarak da kullanılabilirler. Bu amaçlara yönelik çalışmalarda, yukarıda bahsettiğimiz geleneksel hücre yetiştirme yöntemleri yetersiz kalmaktadır. Hücreler doğal ortamlarını benimserler ve ararlar dolayısıyla plastik kutudaki koşullar bu doğal ortamın yerini tutamaz. Bu sebeple, onların normal olarak gelişebilmeleri için doğal ortamlarına daha yakın koşullar oluşturmamız gerekmektedir. Biz bunu 'biyomimetik paradigma' yani doğal ortamı laboratuvar koşullarında oluşturma diye adlandırıyoruz.
Mesela üzerinde benim birçok araştırma yaptığım kalbi ele alalım. Kalbi diğer organlardan farklı kılan nedir? Kalp, düzenli olarak yorulmadan, büyük bir sadakat ile sürekli çarpar. Biz, kalbin bu özelliklerini laboratuvarda hücre kültür sistemlerine yerleştirdiğimiz elektrotlarla simüle ediyoruz. Bu elektrotlar minyatür bir kalp pili görevini görerek hücrelerin laboratuvar ortamında kasılmasını sağlıyor. Kalp hakkında başka ne biliyoruz? Mesela kalp hücreleri oldukça oburdur. Vücudumuz kalp hücrelerini onlara bol miktarda kan sağlayarak besler. Biz kendi laboratuvarımızda, üzerinde hücreleri büyüttüğümüz biyomalzemelerin içine mikro-kanallar açıyoruz. Bu kanallar, aynı kalpteki kılcal yataklarda olduğu gibi hücre besinlerini içeren kültür sıvısının üzerinde hücreleri büyüttüğümüz taşıyıcı içine nüfuz etmesine olanak sağlamaktadırlar.
Bu bahsettiklerimden alacağımız ilk ders şudur: Ufacık bir şey bile yaşam için çok şey demek olabilir. Mesela elektriksel uyarı örneğini ele alalım. Kalbin çalışması için gerekli olan temel şartlardan sadece bir tanesinin bile ne kadar etkili olduğuna bir bakalım. Sol tarafta, sıçan hücrelerini kullanarak laboratuvarda oluşturduğum atmakta olan kalp dokusunun küçük bir parçasını görüyoruz. 'Marshmallow' gibi minik bir şeker ebadında. Ve bir hafta sonra kalp atışları başlıyor. Bunu sol üst köşede görebilirsiniz. Çok net göremiyorsanız da endişelenmenize gerek yok. Bu hücrelerin kasılıp gevşemeleri gerçekten müthiş birşey. Burada asıl şaşırtıcı olan şey ise bu hücrelere eletriksel uyarı verdiğimiz zaman aynı bir kalp pilinde olduğu gibi çok daha fazla çarpıyor olmalarıdır.
Bu da buradan alacağımız ikinci dersi ortaya çıkarıyor: aslında bütün işleri yapan hücrelerdir. Bu anlamda, doku mühendisleri kimlik bunalımı yaşıyorlar diyebiliriz. Çünkü, yapı mühendisleri büyük yapılar ve köprüler yaparlar, bilgisayar mühendisleri bilgisayar yaparlar ancak bizim yaptığımız ise tamamen hücreler için uygun ortamları hazırlayacak teknolojiler geliştirmektir. Bu bizim için ne anlama gelmektedir? Gelin gerçekten çok basit bir birşey yapalım. Hücrelerin soyut kavramlar olmadıklarını kendimize hatırlatalım. Şunu bilelim ki hayatımızın gerçek anlamda sürekliliğini sağlayan bizim hücrelerimizdir. Bu sebeple, "Ne yiyorsak oyuz" deyişini "Hücrelerimiz ne yiyorsa oyuz" olarak da ifade edebiliriz-- bu hücreler bağırsak floramızda olduğu gibi insan hücresi olmasalar bile. Hücrelerin aynı zamanda günlük hayatımızda yaşadıklarımızda da bize aracı olduklarını ifade etmekte yarar var. Bizim duyduğumuz her sesin, aldığımız her görüntünün, tadın, kokunun ve hissettiğimiz her dokunuşun ardında duyu bilgilerini alan ve bizim için yorumlayan ayrı ayrı hücre kümelerinin rolü vardır. Bu da şu soruyu gündeme getirmektedir: çevreye karşı olan sorumluluklarımız arasına acaba kendi vücut ekosistemimizi de dahil edebilir miyiz?
Bu konuyla ilgili daha sonra detaylı konuşabiliriz isterseniz. Şimdilik hepinize bol şanslar. Sağlıklı hücrelerinizin hepsinin daimi olması dileğiyle.
Teşekkürler.
(Alkış)