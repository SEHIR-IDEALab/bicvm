İki hafta önce Paris'teki stüdyo dairemdeydim, telefon çaldı ve şunu duydum, "Hey, JR, 2011 TED Prize'yi kazandın. Dünyayı kurtarmakla ilgili bir dilek dilemelisin." Şaşırıp kaldım. Ben dünyayı kurtaramazdım ki, kimse yapamaz. Dünya içler acısı bir halde. Diktatörler dünyayı yönetiyor, nüfus milyonlarla katlanıyor, denizlerde balık kalmadı, Kuzey Kutbu eriyor, ve son TED Prize kazananın da dediği gibi, hepimiz şişmanlıyoruz. (Kahkaha) Fransızlar dışında belki... Neyse. Sonra geri aradım ve dedim ki, "Bak, Amy, TED'nin adamlarına gelmeyeceğimi söyle. Ben dünyayı kurtarmak için hiçbir şey yapamam." O da dedi ki, "Ya JR, senin dileğin dünyayı kurtarmak değil, onu değiştirmek." "Ha peki" (Kahkaha) "Güzel." Yani teknoloji, politika, ticaret, bunlar dünyayı değiştiriyor her zaman iyi yönde değil ama değiştiriyorlar. Peki ya sanat? Sanat dünyayı değiştirebilir mi?
15 yaşındayken başladım. Ve o yaşta dünyayı değiştirmek üzerinde düşünmüyordum; graffiti yapıyordum her yere adımı yazıyordum, şehri tuval olarak kullanıyordum. Paris'in tünellerine giriyor, arkadaşlarımla çatıların üzerinde geziyordum. Her gezimiz bir keşifti, bir maceraydı. Toplum üzerinde izimizi bırakmak, bir binanın üzerinde "Ben buradaydım" demek gibiydi.
Metroda ucuz bir fotoğraf makinesi bulunca Arkadaşlarımla olan bu maceralarımızı belgelemeye başladım ve fotokopi olarak geri verdim ufacık fotoğraflar olarak, bu boyutlarda. Bu şekilde 17 yaşımdayken onları yapıştırmaya başladım. Ve ilk "expo de rue"mi gerçekleştirdim, yani sokak sergimi. Boyayla etraflarına çerçeve çizdim ki reklam zannedilmesin. Hayal edebileceğim en güzel galeri şehrin kendisiydi. Eserlerimi bir kitap haline getirip galeriye vermem ve insanlara göstermek için yeterince iyi olup olmadığına karar vermelerini beklemem gerekmiyordu. Eserlerimi sokaklarda, halka doğrudan sunabilirdim.
Ve burası Paris. Gittiğim yerlere göre serginin başlığını değiştiriyordum. Bu Şanzelize'de. Bununla çok gurur duyuyordum. Çünkü henüz 18 yaşındaydım ve Şanzelize'nin en tepesindeydim. Daha sonra fotoğraf kaldırıldığında, çerçevesi orada kaldı.
(Kahkaha)
Kasım 2005: sokaklar yanıyor. Büyük bir isyan dalgası Paris'in banliyölerini sardı. Herkes televizyona yapışmış, mahallelerin uç kısımlarından rahatsız edici, dehşet verici görüntüleri izliyordu. Yani, bu çocuklar kontrolden çıkmış bir şekilde molotof kokteylleri atıyor, polise ve itfaiyecilere saldırıyor, dükkanları yağmalıyordu. Bu adamlar sabıkalı, düzenbaz, tehlikeliydi, kendi çevrelerini yaymaya çalışıyorlardı.
Ve sonra bir de baktım ki... Bu mümkün müydü? benim fotoğrafım bir duvarda yanan bir araba sayesinde gözler önündeydi. Bir sene önce yapıştırmıştım onu, kaçak olarak, ve hala oradaydı. Bunlar arkadaşlarımın yüzleriydi. Onları tanıyorum. Hepsi birer melek değil belki, ama bir canavar da değiller. Bu yüzden o gözlerin bir televizyon ekranından bana baktıklarını görmek biraz garipti.
O yüzden oraya 28 mm'lik bir lens ile döndüm. Zamanında bir tek o lensim vardı. Fakat onunla fotoğraf çekmek için karşınızdakinden 25 cm mesafede olmanız gerek. Bu yüzden sadece onların güveni ile çekebilirsiniz. Sonra Le Bosquet'ten insanların dört tane portre fotoğrafını çektim. Kendilerini karikatürize etmek için korkunç surat ifadeleri takınıyorlardı. Sonra Paris'in burjuva bölgelerinde her tarafa devasa posterlerini astım, üzerlerinde adamların ismleri, yaşları hatta apartman numaraları bile yazıyordu. Bir sene sonra, fotoğraflar Paris Belediye Binası'nin önünde sergilendi. Medya tarafından çalınmış ve çapıtılmış fotoğraflardan, kendilerini yansıtan fotoğraflara geçiş yapıyoruz. İşte o anda kağıt ve yapıştırıcının gücünü keşfettim. Sanat dünyayı değiştirebilir mi?
Bir sene sonra Orta Doğu'yla ilgili çıkan patırtıları dinliyordum. İnanın bana o sıralar sadece İsrail ve Filistin arasındaki çatışmadan bahsediyorlardı. Biz de Marco diye bir arkadaşımla oraya gidip gerçek İsrailli ve Filistinliler'in nasıl insanlar olduğunu görmeye karar verdik. Gerçekten çok mu farklılar? Oraya vardığımızda sokağa çıktık ve etraftaki insanlarla konuşmaya başladık ve fark ettik ki durum medyanın abarttığından biraz daha farklı. O yüzden aynı işi yapan İsrailli ve Filistinliler'in portre fotoğraflarını çekmeye karar verdik, taksi şöförü, avukat, aşçı... Ve bir surat ifadesi yapmalarını istedik, Ama gülümseme değil, çünkü bu kim olduğunuzu ve hislerinizi tam olarak anlatmaz. Hepsi fotoğraflarının yan yana basılmasını kabul etti. Sekiz tane İsrail ve Filistin şehrinde duvarın iki tarafına da yapıştırmaya karar verdim. Dünyanın en büyük yasadışı sanat sergisini başlattık. Adını "Face 2 Face" (Yüz Yüze) Projesi koyduk.
Uzmanlar dedi ki "Kesinlikle olmaz. İnsanlar kabul etmez. Ordu sizi vurur ya da Hamas kaçırır." Biz ise "Tamam, gidebildiğimiz kadar ileri gideriz." dedik. İnsanların bana sormaları çok hoşuma gidiyor, "Fotoğrafım ne boyutlarda olacak?" "Evin kadar büyük olacak." Duvarın Filistin tarafına yapıştırdık. Sadece merdivenlerimizle gittik ve fark ettik ki yeterince uzun değiller. Filistinliler bize şöyle dedi, "Sakin olun. Ya da bir dakika. Size bir çözüm bulacağım." Doğuş Kilisesi'ne gitti ve eski bir merdiven getirdi, o kadar eskiydi ki İsa'nın doğumunu görmüş bile olabilir. (Kahkaha) Face 2 Face'yi sadece altı arkadaş yaptık, iki merdiven, iki fırça, kiralık bir araba, bir kamera ve 1.900 metrekare kağıt ile. Her kesimden her insan bize yardım etti.
Mesela burası Filistin. Şimdi Ramallah'tayız. Portreler asıyoruz, iki portre de sokakta kalabalık bir pazar yerinde. İnsanlar gelip sormaya başladı, "Ne yapıyorsunuz burada?" "Ya biz bir sanat projesi yapıyoruz ve aynı işi yapan bir İsrailli ve bir Filistinli asıyoruz duvara. Bu ikisi taksi şoförü." Her seferinde bir sessizlik olurdu. "Yani poz vermiş bir İsraillinin suratını mı yapıştırıyorsunuz buraya?" "Evet öyle, bu projenin bir parçası." O anın yaşanmasına izin verirdim, ve sonra sorardık, "Peki söyleyebilir misin hangisi hangisi ?" Ve büyük çoğunluğu ayırt edemezdi.
(Alkış)
İsrail ordusunun kulelerine bile yapıştırdık, ve hiçbir şey olmadı. Bir fotoğraf yapıştırmak kağıt ve yapıştırıcıdan ibarettir. İnsanlar bunu yırtabilir, karalayabilir hatta üzerine işeyebilir, tabii bazıları bunun için falza yüksek ama... sonuçta galeri sahibi sokaktaki insanlar. Yağmurla rüzgar onları yırtacak her şekilde. Amaç sonsuza kadar kalmaları değil. Ama tam olarak dört yıl sonra çoğu fotoğraflar hala orada oluyor. Face 2 Face gösterdi ki bizim imkansız sandığımız şey aslında mümkün ve biliyor musunuz, kolay da. Biz sınırları zorlamadık, sadece herkesin sandığından daha ileride olduğumuzu gösterdik.
Orta Doğu'da işimi pek müze olmayan yerlerde yaptım. Ve sokaklardaki bu yol çok ilginçti. Ben de bu yolu takip etmeye ve hiç müze olmayan yerlere gitmeye karar verdim. Bu gelişmekte olan toplumlarda toplumun direği kadınlar, ama sokakları tutan hala erkekler. Biz de erkeklerin kadınlara fotoğraflarını yapıştırarak hürmet ettiği bir proje başlatmak için esinlendik. Bu projeye "Women Are Heroes" (Kadınlar Kahramandır) adını verdim. Tüm bu hikayeleri dinlerken gittiğim tüm kıtalarda her zaman anlayamıyordum çatışmalarının koşulları karmaşıktı. sadece gözlemledim. Bazen kelimeler ya da cümleler yoktu, sadece göz yaşları vardı. Sadece fotoğraflarını çektim, ve yapıştırdım.
Women Are Heroes beni dünyanın dört bir yanına götürdü. Gittiğim çoğu yere gitmeye medyada duymuş olduğum için karar verdim. Mesela Haziran 2008'de Paris'te televizyonumu izliyordum ve Rio de Janeiro'da olan korkunç bir olaya rastladım. Brezilya'nın ilk kenar mahallesi Providencia'da üç çocuk, yani üç öğrenci üzerlerinde kimlik olmadığı için ordu tarafından alıkonuyor. Ordu onları alıyor ve karakola götürmek yerine düşman bir mahalleye götürüyor ve çocuklar orada doğranıyor. Şok olmuştum. Tüm Brezilya şok olmuştu. En vahşi kenar mahallelerden biri olduğunu duymuştum çünkü büyük bir uyuşturucu çetesinin kontrolündeydi. Ve oraya gitmeye kara verdim.
Oraya vardığımda herhangi bir sivil toplum kuruluşuyla bağlantım yoktu. Hiçbir şey yoktu, ne turizm acentası, ne bir dernek, ne bir tanık, hiçbir şey... Biz sadece sokaklarda dolandık ve bir kadına rastladık ona kitabımı gösterdim. Dedi ki: "Biliyor musun, biz kültüre açız. Bizim kültüre ihtiyacımız var." Ben de dışarı çıktım ve çocuklarla başladım. Çocukların birkaç fotoğrafını çektim, sonraki gün posterlerle çıkageldim ve onları yapıştırdık. Ertesi gün döndüğümde çoktan üzerleri çizilmişti. Ama bu sorun değil. Bu sanatın onlara ait olduğunu hissetmelerini istedim.
Bir sonraki gün ana meydanda bir toplantı yaptım ve bazı kadınlar geldi. Hepsi de öldürülen üç çocukla bağlantılıydı. Anne, büyükanne, en yakın arkadaşları oradaydı. Hepsi de hikayeyi haykırmak istiyordu. O günden sonra, mahalledeki herkes bana izin verdi. Daha fazla fotoğraf çektim ve projeye başladık. Orada film çekmemiz uyuşturucu tacirlerini endişelendirmişti, ben de dedim ki, "Biliyor musunuz, ben şiddeti ya da silahları çekmekle ilgilenmiyorum. Bunları medyada yeterince görüyoruz. Benim göstermek istediğim buradaki muhteşem hayat. Ve son birkaç gündür bunu etrafımda gözlemledim." Bu gerçekten sembolik bir işti, çünkü şehirden görülemeyen ilk poster yapıştırmamızdı. Ve burası üç çocuğun tutuklandıkları yer, bu da içlerinden birinin büyükannesi. Ve bu merdivenler de, kaçakçıların hep bulunduğu yer ve burada pek çok ateş ediliyor. Oradaki herkes projeyi anlamıştı. Daha sonra her yere, tüm tepeye yapıştırdık.
(Alkış)
İlginç olan şey, medyanın giremiyor olmasıydı. Yani, görmeliydiniz. Bizi helikopterle epey uzak bir mesafeden uzun bir objektifle çekmek zorundalardı, ve kendimizi televizyonda yapıştırırken görürdük. Ve bir numara verip "Preovidencia' da ne olduğunu biliyorsanız lütfen bu numarayı arayın." derlerdi. Biz sadece projeyi gerçekleştirip döndük o yüzden medyanın haberi olamadı. Peki proje hakkında nasıl bir şeyler öğrenebilirlerdi? Gidip o kadınları bulmaları ve onlardan açıklamalarını istemeleri gerekiyordu. Böylece medya ve bu anonim kadınlar arasında bir köprü yaratmış olduk.
Gezmeye devam ettik. Afrika'ya, Sudan'a, Sierra Leone'ye, Liberya'ya, Kenya'ya gittik. Monrovya gibi savaştan harap olmuş yerlerde insanlar doğrudan size geliyor. Ne yaptığınızı öğrenmek istiyorlar. Bana sürekli "Projenin amacı nedir?" diye sordular. "Sivil toplum örgütünden misin, medyadan mısın?" Sanat. Sadece sanat yapıyorum. Kimileri "Niye siyah-beyaz?" diye sordu. "Fransa'da renkli boya yok mu?" (Kahkaha) Ya da "Bu insanların hepsi ölü mü?" diyorlardı. Projeyi anlayanlar diğerlerine açıklıyordu. Ve birisinin, ne olduğunu anlamayan birine şunu dediğini duydum, "Şimdi birkaç saattir buradasın arkadaşlarınla tartışıp ne olduğunu anlamaya çalışıyorsun. Bu süre içinde, yarın ne yiyeceğim diye düşünmedin. Sanat budur." İnsanları projeye katılmaya teşvik eden şey merak bence. Ve sonra daha büyük bir şeye dönüşüyor, tutkuya, ihtiyaca... Monrovya'daki bu köprüde eski isyancı bir asker, savaşta tecavüze uğramış bir kadının portresini yapıştırmamıza yardım etti. Çatışma esnasında ilk hedef alınanlar kadınlar oluyor.
Burası Kibera, Kenya, Afrika'nın en büyük kenar mahallelerinden. 2008'de gerçekleşen seçim sonrası şiddetle ilgili fotoğraflar görmüş olabilirsiniz. Bu sefer evlerin çatılarını kapladık, fakat kağıt kullanmadık, çünkü kağıt yağmurun eve sızmasına engel olmaz, ama vinil engeller. Böylece sanat kullanışlı oluyor. Bu yüzden insanlar da koruyor. En hoşuma giden şey ise, mesela şurada en büyük gözü oluşturan bir sürü ev var. Ve birkaç ay önce gittiğimde fotoğraflar hala oradaydı ama gözün bir parçası eksikti. İnsanlara gidip ne olduğunu sordum. "Ha o mu, o adam taşındı." (Kahkaha) Çatıları kapladığımızda, bir kadın şaka olarak "Şimdi Tanrı beni görebiliyor." dedi. Şimdi Kibera'ya baktığınızda, onlar da size bakıyor.
Hindistan'a gelelim. Anlatmaya başlamadan önce bilmenizi isterim ki gittiğimiz hiçbir yerde turist rehberimiz olmadı, komandolar gibi giriştik, oraya gitmiş duvarlara yapıştırmaya çalışan bir grup arkadaştık. Ama böyle yerlerde öylece her istediğinizi yapıştıramıyorsunuz. Hindistan'da bunu yapmak mümkün değildi. Kültürel ve yasal olarak, yapıştırdığımız ilk posterle bizi tutuklarlardı. Biz de beyaz kağıt yapıştırmaya karar verdik. Duvarlara beyaz kağıt... Düşünün ki beyaz adamlar beyaz kağıt yapıştırıyor. İnsanlar bize gelip sordular, "Ne yapıyorsunuz siz?" "Hiç, sanat işte." "Sanat?" Kafaları karışmıştı tabii. Ama Hindistan'ın sokakları epey tozludur, ve ne kadar çok toz havada uçuşursa, beyaz kağıt üzerinde neredeyse görebilirsiniz, ama yapışkan bir kısım da var, bir yapıştırmayı tersine çevrimişsiniz gibi. Bu yüzden ne kadar çok toz olursa, fotoğrafı o kadar ortaya çıkarır. Sonraki günler sokakta dolanıp, fotoğrafların kendi kendilerine belirmelerini izledik. (Alkış) Teşekkür ederim. Bu sefer yakalanmadık.
Her proje, bu Women Are Heroes'den bir film. (Müzik) Evet. Yaptığımız her proje için bir film. Ve gördüğünüzün çoğu, bu Women Are Heroes'den bir fragman, resimleri, fotoğrafları, birbiri ardına çekildi. Ve fotoğraf bizden sonra da dolaşmaya devam etti. (Kahkaha) (Alkış) Umarım filmi izlersiniz ve projenin amacını ve insanların bu fotoğrafları gördüklerinde hissettiklerini anlarsınız. Çünkü bu, önemli bir parça. Her fotoğrafın ardında bir katman var. Her resimin ardında bir hikaye var.
Women Are Heroes her toplulukta yeni bir dinamik oluşturdu, ve kadınlar bu dinamiği biz gittikten sonra da korudu. Mesela kitaplar bastık, satmak için değil, o topluluklara dağıtılmak üzere. Ama almak için, bir kadına imzalatmaları gerekiyordu. Bunu çoğu yerde yaptık. Düzenli olarak ziyaret ediyoruz. Mesela Providencia'da, kenar mahallede, denetimimizde olan bir merkezimiz var. Kibera'da her sene daha çok çatıyı kaplıyoruz. Çünkü biz döndüğümüzde, projenin kenarındaki evlerdeki insanlar da "Ya benim çatım?" dediler. Biz de sonraki sene dönüp, projeyi devam ettirmeye karar verdik.
Benim için çok önemli bir nokta da, herhangi bir marka ya da sponsor kullanmamam. Bu yüzden sorumluğum sadece kendime ve oradaki insanlara. (Alkış) Ve bu da bana göre eserin en önemli parçalarından biri. Bence bugün sonuç kadar önemli bir şey de, yapış şekliniz. Ve bu da hep işin bir parçası olmuştur. Ve ilginç olan da, benim resimler ve reklam arasındaki ince çizgimdir. Los Angeles'te de başka bir proje için yapıştırmalar yaptık. Ve MOCA müzesini kaplamaya bile çağırıldım. Ama dün aradılar ve dediler ki, "Bunları çıkarmak zorundayız. Çünkü reklam zannedilebilir, ve yasa yüzünden, çıkarılmak zorunda." Ama söyler misiniz, neyin reklamı?
Fotoğrafını çektiğim insanlar projeye katılmaktan ve fotoğraflarının toplulukta olmasından gurur duyuyordu. Ama benden bir söz vermemi istemişlerdi. Bana "Lütfen hikayemiz de seninle dolaşsın" dediler. Ben de öyle yaptım. Burası Paris. Bu Rio. Her yerde, sergileri bir hikaye üzerine kurduk, ve hikaye dolşatı. Projenin esas amacını anlıyorsunuz. Burası Londra, New York. Ve bugün, Long Beach'te sizinleler.
Geçenlerde halka açık bir sanat projesi başlattım ve bu projede kendi eserlerimi kullanmıyorum. Man Ray, Helen Levitt, Giacomelli ve diğerlerinden eserler kullanıyorum. Bugün artık fotoğrafın size ait olup olmadığı önemsiz. Önemli olan bu fotoğraflarla ne yaptığınız ve yapıştırdığınız yerde verdiği mesaj. Mesela İsviçre'de minareleri yasaklayan oylamadan birkaç hafta sonra bir minare fotoğrafı yapıştırdım. (Alkış) Gaz maskesi takan üç adamın fotoğrafı esasen Çernobil'de çekildi ve bunu Güney İtalya'da mafyanın toprağa çöp gömdüğü bir yere yapıştırdım.
Bazen sanat dünyayı değiştirebilir. Sanatın dünyayı ve somut şeyleri değil, algıları değiştirmesi gerekir. Sanat, dünyaya bakış açımızı değiştirebilir. Sanat bir mukayese yaratır. Sanatın bir şeyleri değiştiremediği gerçeği onu tarafsız bir bölge yapar değiş tokuş ve tartışmaya açık hale getirir, ve bu şekilde dünyayı değiştirmenizi sağlar. Ben işimi yaparken iki tür tepki alıyorum. İnsanlar ya "Niye Irak'a ya da Afganistan'a gitmiyorsun? Bu çok yararlı olabilir." diyor, ya da "Biz nasıl yardım edebiliriz?" Sizin ikinci kategoride olduğunuzu düşünüyorum ve bu iyi bir şey çünkü bu proje için fotoğraf çekmenizi ve onları yapıştırmanızı isteyeceğim.
Sonuç olarak benim dileğim: (şakadan trampet çalar) (Kahkaha) Küresel bir sanat projesine katılarak değer verdiğiniz şeyleri savunmanızı diliyorum, böylece hep beraber dünyayı ters düz edeceğiz. Ve bu şu an başlıyor. Evet, salondaki herkes. İzleyen herkes. Bu dileğin şu an başlamasını istedim. Tutku duyduğunuz bir konu, hikayesini anlatmak istediğiniz bir insan, hatta kendi fotoğraflarınız... bana neyi savunduğunuzu söyleyin. Fotoğrafları, protreleri alın ve bilgisayara yükleyin, detayları vereceğim ve size poster halinde göndereceğin. Gruplar halinde katılın ve istediklerinizi dünyanın gözleri önüne serin. Tam bilgi bu internet sitesinde: insideoutproject.net ve bugün açılıyor.
Gördüklerimiz, kim olduğumuzu değiştirir. Beraber hareket ettiğimizde ortaya çıkan, parçaların toplamından çok daha fazlasıdır. Umarım beraber, tüm dünyanın hatırlayacağı bir şey yaratırız. Bu şimdi başlıyor, ve size bağlı.
Teşekkür ederim.
(Alkış)
Teşekkür ederim.
(Alkış)