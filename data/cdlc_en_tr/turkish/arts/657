Oniki yıl önce sokakta adımı yazarken, "Ben varım." diyordum. Sonra insanların fotoğraflarını çekip sokak duvarlarına yapıştırırken, "Onlar var." diyordum. Paris'in kenar mahallelerinden İsrail Duvarına ve Filistin'e, Kenya'da binaların çatılarına, Rio'nun teneke mahallelerine kadar, kağıt ve yapıştırıcıyla - bu kadar basit.
Geçen sene bir soru sormuştum: Sanat dünyayı değiştirebilir mi? Şöyle söyleyebilirim, bu sene dünyayı değiştirmek için büyük bir rekabet hakim, çünkü Arap Baharı hala yayılıyor, Avrupa Birliği ülkeleri çöktü... Başka? Eşitlik Hareketi sesini duyurdu, ve ben hala sürekli İngilizce konuşmak zorundayım. Yani bayağı bir değişiklik oldu.
Geçen sene TED dileğimden bahsederken, dedim ki, bakın, artık konseptimi değiştiriyorum. Fotoğrafları siz çekeceksiniz. Onları bana göndereceksiniz. Ben onları basacağım ve size geri göndereceğim. Siz de onları seçeceğiniz yerlere yapıştıracaksınız, böylece siz de kendinizi ifade edeceksiniz.
Bunun adı Inside Out (Ters yüz). Bu yıl yüz bin adet poster basıldı. Posterler şu şekilde, bakın size göstereyim. Ve hergün daha fazla göndermeye devam ediyoruz. Büyüklüğü bu. Üzerinde biraz mürekkep olan basit bir parça kağıt. Bu Haiti'dendi.
Geçen yıl dileğimi duyurduğumda, yüzlerce insan ayağa kalktı ve bize yardım etmek istediklerini söylediler. Ama ben dedim ki, bunun mutlaka benim yaptığım şekilde olması gerek: imza yok, amblem yok, sponsorluk yok. Bir hafta sonra, dünyayı değiştirmek isteyen bir avuç insan dünyayı yerinden oynatmak, ve insanlığa güç vermek için hazırdı. İşte bugün size bu insanlardan bahsetmek istiyorum.
Tunus'taki konuşmamdan iki hafta sonra, yüzlerce portre yapıldı. Ve her bir diktatör fotoğrafının üzerine kendi fotoğraflarını yapıştırıldılar. Bom! İşte olan buydu. Slim ve arkadaşları ülkedeki çeşitliliği göstermek için ülkenin dört bir yanına yüzlerce fotoğraf yapıştırdılar. Inside Out'u kendi projeleri gibi benimsediler. Mesela buradaki de bir polis karakolundaki fotoğraf ve yerlerde gördükleriniz de polis tarafından izlenen insanların kimlikleri.
Rusya. Chad Rusya'daki homofobiyle savaşmak istedi. Arkadaşlarıyla birlikte Avrupa'daki her Rus konsolosluğunun önüne gittiler, ve orada fotoğraflarıyla birlikte durdular, "Haklarımız var." demek için. Inside Out'u bir protesto şekli olarak kullandılar.
Karaçi, Pakistan. Burada da Sharmeen, bir TEDx hareketi organize etti. Şehrinin tüm görünmeyen yüzlerini şehrinin duvarlarına yapıştırdı. Ve ben bugün ona teşekkür etmek istiyorum.
Kuzey Dakota. Standing Rock bölge halkı, Dakota Lakota kabilesinden insanlar, Amerikan yerlilerinin hala burada olduğunu göstermek istediler. Yedinci jenerasyon hala hakları için savaşıyor. Kendi bölgesinde her yere portreleri yapıştırdı. Ve bugün o da burada. New York'ta ne zaman bir duvara denk gelsem, projeyi yaymak için onun fotoğraflarını kullanıyorum.
Juarez: Bu sınırdan haberiniz vardır - dünyanın en tehlikeli sınırlarından biri. Monica, bir grup fotoğrafçıyla birlikte binlerce portre çekimi yaptı, ve bütün sınır duvarını bunlarla kapladı. Bunun ne kadar zor bir iş olduğunu biliyor musunuz? İnsan, enerji, yapıştırıcı malzeme, takım organizasyonu. İnanılmazdı.
Aynı anda İran'da, Abololo - tabii ki lakabı -, tek bir kadın yüzü yapıştırarak, hükümete karşı isyanını gösterdi. Bu iş için aldığı riski anlatmaya bile gerek yok.
Tonlarca okul projesi var. Aldığımız posterlerin yüzde yirmisi okullardan geliyor. Eğitim öyle önemli ki. Çocuklar derste fotoğrafları çekiyorlar, onları öğretmenlerine veriyorlar, okul duvarlarına yapıştırıyorlar. Burada itfaiye bile onlara yardım ediyor. Bu tip projeleri yapan daha çok okul olmalı.
Tabii ki, İsrail ve Filistin'e dönmek istedik. Oraya bir kamyonla gittik. Fotoğraf kabinli bir kamyon. Kamyonun arkasına geçiyorsunuz, fotoğrafınız çekiliyor, 30 saniye sonra da yan tarafından alıyorsunuz ve artık deprem yaratmaya hazırsınız. Binlerce insan buna katılıyor ve her biri iki taraflı bir barış çözümüne imza atıyor ve sonra sokağa çıkıyorlar. Bu, Eylül ayı başında yapılan 450.000 kişilik marş. Hepsi kendini ifade etmek için fotoğrafını taşıyor. Diğer yandan, insanlar sokakları, binaları kaplıyorlar. Bu her yerde. Haydi artık, insanlar barışa hazır değil diyemezsiniz.
Bu proje bir yılda binlerce hareket başlattı, yüzbinlerce insanı harekete geçirdi, milyonlarca görüş yarattı. Bu, şu an dünyada en çok katılımcıya sahip sanat projesi.
Sorumuza dönersek, "Sanat dünyayı değiştirebilir mi?" Belki bir senede değil. Bu sadece başlangıcı olabilir. Fakat belki de soruyu değiştirmeliyiz. Sanat insanların yaşamını değiştirebilir mi? Bu yıl gördüklerimden sonra, evet. Ve biliyor musunuz, bu sadece bir başlangıç. Dünyayı birlikte tersine çevirelim. Teşekkür ederim.
(Alkış)