Bir an için şunu hayal edin. İki adam, Rahul ve Rajiv, aynı civarda oturuyorlar, aynı eğitimi almışlar, benzer işle uğraşıyorlar ve her ikisi de akut göğüs ağrısı şikayetiyle acil servise başvuruyorlar. Rahul'a kalp ameliyatı yapılmasına karar veriliyor, ancak Rajiv eve gönderiliyor.
Neredeyse özdeş bu iki adama yaklaşımlar arasındaki farkı ne açıklayabilir? Rajiv'in zihinsel bir hastalığı olması. Zihinsel hastalığı olan insanların, olmayanlara göre daha kısa yaşamasının sebeplerinden biri aldıkları tıbbi desteğin niteliğindeki farklılıktır. Dünyanın en varlıklı ülkelerinde bile yaşam süreleri arasındaki fark 20 yıla kadar çıkabiliyor. Gelişmekte olan ülkelerde ise, bu fark daha fazla.
Ancak zihinsel hastalıklar daha dolaysız yoldan da ölüme sebep olabiliyor tabii. Bunun en bariz örneği intihar. Keşfettiğimde beni şaşırttığı gibi aranızdan bazıları da şuna şaşırabilir: En fakirleri de dahil olmak üzere, dünyadaki tüm ülkelerde, genç nüfusun önde gelen ölüm sebepleri arasında intihar başı çekiyor.
Fakat sağlık durumundan öte, yaşam kalitesinin de yaşam süresi beklentisi üzerine etkisi olduğundan endişe etmekteyiz. Sağlık durumunun, yaşam kalitesi üzerine olduğu kadar yaşam süresi beklentisi üzerine de olan toplam etkisini incelemek için MUYS denilen bir ölçüt kullanıyoruz. Bu "Maluliyet Uyarlı Yaşam Süresi" anlamına geliyor. Böylece evrensel bir bakış açısıyla, zihinsel hastalık hakkında bazı şaşırtıcı şeyler keşfedebiliyoruz. Mesela, zihinsel hastalıkların tüm dünyada maluliyetin önde gelen sebeplerinden biri olduğunu görüyoruz. Örneğin depresyonun, çocuklarda ishal ve zatürrenin ardından, maluliyetin en fazla rastlandığı üçüncü sebep olduğunu görüyoruz. Tüm bu zihinsel hastalıklar bir araya getirildiğinde toplam evrensel hastalık yükünün yaklaşık yüzde 15'ini oluşturuyor. Zihinsel hastalıklar insan hayatı için gerçekten çok zarar verici, ancak hastalık yükünün ötesinde bir de kesin rakamlara bakalım. Dünya Sağlık Örgütü şu küçük gezegenimizde yaklaşık 4 ila 5 yüz milyon zihinsel hastalığa sahip insanın yaşadığını tahmin ediyor. Şu an bazılarınız bu rakamı duyunca hayrete düştünüz, fakat bir an için, çocuklukta otizmden zeka geriliğine, yetişkinlerde depresyondan anksiyeteye, madde istismarından psikoza, ileri yaşlarda bunaklığa kadar varolan çeşitliliği bir an düşünün ve eminim ki bugün buradaki herkes en yakın sosyal çevresinde en az bir kişinin, en az bir kişinin, zihinsel bir hastalığı olduğunu anımsayacaktır. Başı ile onaylayanları görebiliyorum.
Fakat şaşırtıcı rakamların ötesinde, evrensel sağlık açısından asıl önemli olan, evrensel sağlık açısından asıl endişe verici olan, bu hasta bireylerin çok büyük bir çoğunluğunun hayatlarını değiştirebileceğini bildiğimiz tedavi görmemeleri ve unutmayın ki, bir müdahale yelpazesinin, ilaçların, psikolojik ve sosyal müdahalelerin devasa farklılık yarattığına dair güçlü delillerimiz var. Ancak hâlâ en varlıklı ülkelerde bile, mesela burada, Avrupa'da, hasta bireylerin yaklaşık yüzde 50'si bu hizmetleri almıyor. Benim çalıştığım gibi ülkelerde, bu tedavi farkı, şaşırtıcı şekilde yaklaşık yüzde 90'a ulaşıyor. Zihinsel hastalığı olan biriyle konuştuğunuzda hayatlarının hemen her döneminde gizli bir ceza çekme, utanç ve dışlanmışlık hikayesi duymanız hiç de şaşırtıcı değil. Ancak hepsinin içinde en üzücü olanları en temel insan haklarının bile isitismarı ile ilgili olan hikayeler; resimde görülen ve her geçen gün tükenen bu kız gibi ve maalesef zihinsel hastalığı olan insanlar için yapılan tesislerde, akıl hastanelerinde bile rastlayabileceğiniz durumlar.
Beni zihinsel hasta olan insanların hayatlarını değiştirmeye doğru iten asıl şey işte bu adaletsizlik ve yoğunlaştığım asıl önemli nokta, o hayatları değiştirebilecek bilgi, etkin tedavilerin bilgisi ile o bilgiyi aslında günlük hayatta nasıl kullandığımız arasındaki farklılığı ortadan kaldırmak. Yüzleşmek zorunda olduğum bir önemli zorluk da, psikiyatrist veya psikologlar gibi akıl sağlığı uzmanlarının özellikle gelişmekte olan ülkelerde belirgin şekilde az olması.
Ben Hindistan'da tıp okudum ve sonra uzmanlık dalı olarak psikiyatriyi seçtim, ama bu, parlak zekalı oğulları için beyin cerrahisinin daha saygın bir seçenek olduğunu düşünen annem ve ailenin diğer fertlerine göre bir hayal kırıklığıydı. Neyse, ben zorluklara rağmen psikiyatriye devam ettim ve kendimi İngiltere'nin en iyi hastanelerinden birinde eğitim alırken buldum. Kendimi çok seçkin hissediyordum. İnanılmaz yetenekli, sevecen, ancak en önemlisi, iyi eğitimli akıl sağlığı uzmanlarının olduğu bir takımda çalıştım.
Eğitimimden kısa bir süre sonra, önce Zimbabve'de, sonra Hindistan'da çalıştım ve yepyeni bir gerçekle karşılaştım. Hiçbir akıl sağlığı uzmanının olmadığı bir dünya gerçeğiydi bu. Mesela Zimbabve'de, yaklaşık bir düzine psikiyatrist vardı ve çoğu Harare'de yaşayıp çalışıyordu ve kırsal kesimde yaşayan 9 milyon kişinin akıl sağlığı sorunlarını çözmek için geriye sadece birkaç tanesi kalıyordu.
Hindistan'da da durumun daha iyi olmadığını gördüm. Size bir fikir vermesi açısından; İngiltere ile Hindistan arasında, psikiyatrist sayılarının ülke nüfusuna oranı kıyaslanacak olursa, Hindistan'da yaklaşık 150.000 psikiyatrist olması beklenir. Fakat gerçekte... Tahmin edin. Gerçek sayı ise yaklaşık 3000, yani beklenen sayının yaklaşık yüzde 2'si.
Hemen farkettim ki; daha önce eğitim almış olduğum türde ve pahalı akıl sağlığı uzmanları tarafından sağlanan, fazlaca güvendiğim sağlık hizmetlerini Hindistan ve Zimbabve gibi ülkelerde uygulamam mümkün değil. Yepyeni bir hizmet modeli geliştirmek zorundaydım.
Daha sonra bu kitaplara rastladım ve bu kitaplarda evrensel sağlıkta görev değişimi fikrini keşfettim. Fikir aslında çok basit. Sağlık hizmeti uzmanlarınız sayıca az ise, toplumda uygun kim varsa onu kullanın, belirli bir yelpazede sağlık müdahalelerinde bulunmaları için onları eğitin. Ayrıca bu kitaplarda ilham verici örnekler de vardı; mesela, sıradan insanların eğitimle, gayet etkin biçimde, doğum eylemini gerçekleştirmesi, erken dönem zatürrenin tanısını koyup tedavi etmesi gibi. Böyle karmaşık sağlık müdahaleleri sıradan insanlara öğretilebiliyorsa, akıl sağlığı hizmetleri için de aynısının yapılabilirliğine dair bende bir kıvılcım oluştu.
Bugün, akıl sağlığı hizmetlerinde görev değişimi konusunda, son 10 yılda, gelişmekte olan dünyanın birçok yerinde birçok deneyin yapılmakta olduğunu söylemekten dolayı çok mutluyum ve her üçü de zihinsel hastalıkların en yaygını olan depresyon odaklı 3 deneyin sonuçlarını sizlerle paylaşmak istiyorum. Uganda'nın kırsal kesimlerinde Paul Bolton ve arkadaşları köylüleri kullanarak, depresyon için kişiler arası psikoterapi uygulayabileceklerini ispatladılar ve rastgele kontrol metodu kullanarak, kontrol grubuna ait köylerdeki yaklaşık yüzde 40'lık iyileşme oranına kıyasla, bu uygulamanın yapıldığı köylerde iyileşme oranını yüzde 90 olarak buldular. Benzer şekilde Pakistan'ın kırsal kesimlerinde rastgele kontrol çalışmasında, Atıf Rahman ve arkadaşları Pakistan sağlık hizmetleri sisteminde anne sağlığı hizmetlerinde çalışan kadın ziyaretçilerin, depresyondaki annelere bilişsel davranış terapisi verebildiğini ve iyileşme oranlarında ciddi farklılıklar sağladığını gösterdi. Karşılaştırma grubuna ait köylerdeki yüzde 45'lik iyileşme oranına karşılık yüzde 75'lik bir iyileşme oranı yakaladılar. Hindistan'da, Goa'daki kendi çalışmamda, yöresel toplumlardan seçilen eğitimsiz rehberlerin, depresyon ve anksiyeteye yönelik psikososyal müdahalelerde bulunmak üzere eğitim alarak, gerçek sağlık merkezlerindeki yüzde 50'lik iyileşme oranına kıyasla, yüzde 70'e varan bir iyileşme oranı yakalayabildiğini gösterdik.
Görev değişimi ile ilgili tüm bu deneyleri bir araya getirecek olursam, ki birçok farklı deneyler bulunmakta, ve başarılı bir görev değişimi operasyonunun öğrenebileceğimiz kilit noktalarını tanımlayacak olursam; şu özel kısaltmayı ürettiğimi söyleyebilirim; SUNDAR. SUNDAR Hintçe'de "cazibeli" demek. Etkin bir görev değişimi için bu yansıda anlattığım 5 kilit noktanın kritik önemi olduğunu düşünüyorum. Birincisi, kullandığımız dili basitleştirmeliyiz (S) ve tıbbın kendi ürettiği jargondan arındırmalıyız. Karmaşık sağlık hizmeti müdahalelerini küçük parçalara bölerek (UN), az eğitimlilerce daha kolay anlaşılır hale getirmeliyiz. Sağlık hizmeti dağıtmalıyız (D), fakat büyük kuruluşlarla değil, insanların evlerine yakın olarak, ayrıca bölgesel toplumlarda uygun ve ekonomik (A) olarak kim varsa kullanmalıyız. Bİr önemli nokta da; birkaç uzmanı, beceri kazandırma ve denetim amacıyla görevlendirmeliyiz. (R)
Bence görev değişimi gerçekten evrensel bir öneme sahip bir fikir, çünkü her ne kadar gelişmekte olan ülkelerdeki kaynak eksikliği sebebiyle türemiş olsa da, bence daha iyi kaynakları olan ülkeler için de önemi oldukça fazla. Neden mi? Çünkü gelişmiş dünyadaki sağlık hizmeti, [gelişmiş] dünyadaki sağlık harcamaları, çığ gibi artıyor ve bu harcamaların büyük bir kısmı insan kaynaklarına ait. Aynı önemdeki diğer bir sebep de sağlık hizmetleri o kadar profesyonelleşti ki artık yerel olmaktan çıkıp ulaşılması zor bir hal aldı. Bence görev değişimi fikrinin asıl "cazibe"si, sağlık hizmetini daha kolay ulaşılabilir ve ekonomik hale getirmesinden ziyade, esas olarak yetki verici de olmasıdır. Sıradan insanlara, toplumlarındaki diğer kişilere daha etkin sağlık hizmeti vermek için yetki verir, böylece, kendi sağlıklarını da daha iyi koruyabilirler. Bence görev değişimi tıbbi bilginin, böylece tıbbi gücün demokratikleşmesinin en uç örneğidir.
30 yılı aşkın bir süre önce, dünyadaki uluslar bu simgeleşmiş bildiriyi yayımlamak üzere Almatı'da toplandılar. Hepiniz tahmin ediyorsunuzdur ki; 12 yıl geçti, bu amacın yakınına bile yaklaşamadık. Yine de bugün, toplumda bu bilgiyle kuşanmış sıradan insanlar yeterli denetim ve destek ile eğitilebilir ve etkin biçimde belli başlı sağlık müdahalelerinde bulunabilir ki, muhtemelen o zaman bu vaade ulaşılabilir. Doğrusu Herkes İçin Sağlık sloganını yerine getirmek için bu özel yolculuğa hepimiz çıkmalıyız ve özellikle akıl sağlığı konusunda zihinsel hastalığı olanları ve onlara bakan kimseleri müdahil etmeliyiz.
Bu yüzden, birkaç yıl önce, Evrensel Akıl Sağlığı Hareketi; ben ve benim gibi profesyonellerle birlikte zihinsel hastalığı olan insanların birlikte, omuz omuza durabileceği ve zihinsel hastaların hayatlarını değiştirecek hizmeti alması ve saygınlıklarıyla yaşayabilmesi için haklarını savunabileceği bir çeşit sanal platform olarak kuruldu.
Son olarak, şu yoğun birkaç günde sakin bir anınızda, veya sonrasında, az önce aklınıza gelen o zihinsel hastalığı olan kişiyi veya kişileri düşünün ve onlarla ilgilenme cüretinde bulunun. Teşekkürler. (alkışlar)