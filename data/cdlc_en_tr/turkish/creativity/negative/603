Tam renk körlüğü; akromatopsi adlı nadir görülen bir hastalıkla doğdum; gri tonlu bir dünyadan geldiğim için hiç renk görmedim ve renk neye benzer bilmiyorum. Benim için gökyüzü daima gridir, çiçekler daima gridir ve televizyon hala siyah beyazdır.
Fakat 21 yaşımdan beri renkleri görmek yerine onları duyabiliyorum. 2003'te bilgisayar uzmanı Adam Montandon'la bir proje başlattım ve Slovenya'dan Peter Kese, Barselona'dan Matias Lizana ile işbirliği sonucunda bu elektronik göz ortaya çıktı. Bu, önümdeki renk frekansını saptayan bir renk sensörü-(Frekans sesleri)- ve bu frekansları kafamın arkasına yerleştirilmiş bir çipe yolluyor; böylece önümdeki rengi kemikten, kemik iletimi sayesinde duyabiliyorum. (Frekans sesleri) Örneğin, eğer önümde şu varsa-- Bu morun sesi. (Frekans sesleri) Mesela bu çimen rengi. (Frekans sesleri) Bu kırmızı, TED gibi. (Frekans sesleri) Bu kirli çorap sesi. (Gülüşmeler) sarı gibi olan.
2004'ten beri 8 yıldır renk duyuyorum; bu nedenle artık sürekli olarak renk duymayı normal buluyorum. Fakat başlangıçta her renge verdiğiniz ismi ezberlemek zorundaydım ve notaları ezberlemek zorundaydım ama bir zaman sonra bütün bu bilgiler algıya dönüştü. Notaları düşünmem gerekmiyordu. Bir zaman sonra ise bu algı his haline dönüştü. Favori renklerim olmaya başladı ve renkli rüyalar görmeye başladım.
Renkli rüya görmeye başladığım zaman yazılımın ve beynimin birleştiğini anladığım zamandı; çünkü rüyalarımda elektronik sesleri yaratan beynimdi. Yazılım değil. İşte o zaman bir yarı-robot gibi hissetmeye başladım. O an bu sibernetik cihazın artık bir cihaz olmadığını hissetmeye başladım. Vücudumun bir parçası, hislerimin bir uzantısı olmuştu ve bir zaman sonra resmi fotoğrafımın bile bir parçası haline geldi.
Bu 2004 yılında pasaportum. Birleşik Krallık pasaportlarında elektronik aygıtlarla görünmeye izin verilmiyor ama pasaport bürosuna gördükleri şeyin aslında vücudumun yeni bir parçası, beynimin bir uzantısı olduğu konusunda ısrar ettim ve sonunda pasaport fotoğrafında çıkmasına izin verdiler.
Hayat, renkleri duymaya başladığımdan beri çarpıcı bir şekilde değişti çünkü renk neredeyse her yerde. Örneğin en büyük değişim resim sergisine gidip Picasso dinleyebilirim. Konser salonuna gider gibi çünkü tabloları dinleyebiliyorum. Ve süpermarketler, bunu çok şaşırtıcı buluyorum, süpermarketlerde dolaşmak çok, çok çekici. Bir gece kulübüne gitmek gibi. Bir sürü farklı melodiyle dolu. (Gülüşmeler) Özellikle temizlik ürünleri koridoru. Şahane. (Gülüşmeler)
Ayrıca giyinme tarzım da değişti. Önceden güzel görünen şekilde giyinirdim. Artık kulağa hoş gelen şekilde giyiniyorum. (Gülüşmeler)
(Alkışlar)
Bugün üzerimde Do majör var; gayet mutlu bir akor. (Gülüşmeler) Fakat bir cenazeye gidecek olsaydım Si minör giyinirdim yani; turkuaz, mor ve turuncu. (Gülüşmeler)
Ayrıca, yemeğe bakış şeklim değişti çünkü artık tabaktaki yemeği düzenleyip en sevdiğim şarkıyı yiyebiliyorum. (Gülüşmeler) Sergileme şekline bağlı olarak duyabiliyor ve yemekle müzik besteleyebiliyorum. Aperitif olarak Lady Gaga salatası yiyebileceğimiz bir restoran düşünün. (Gülüşmeler) Bence bu muhtemelen gençlerin sebze yemesini sağlardı. Ayrıca ana yemek olarak Rachmaninov piyano konçertoları ve tatlı olarak Bjork veya Madonna; gerçekten şarkı yiyebileceğiniz ilginç bir restoran olurdu.
Aynı zamanda güzelliği algılayış şeklim değişti, çünkü birine baktığımda yüzlerini duyuyorum; bu nedenle bir kişi çok güzel gözüküp kulağa korkunç gelebilir. (Gülüşmeler) Bunun zıttı da olabilir, tam tersi. İnsanların ses portrelerini yaratmaktan çok hoşlanıyorum. Şekil çizer gibi birinin suratını çizmektense gözlerimi onlara doğrultuyorum ve duyduğum notaları not alıyorum. Sonrasında ses portreleri yaratıyorum. İşte birkaç surat.
(Akorlar)
Evet, Nicole Kidman kulağa hoş geliyor. (Gülüşmeler)
Asla alakalı bulamayacağım bazı kişiler benzer duyuluyor. Prens Charles'ın, Nicole Kidman'la bazı benzerlikleri var. Gözlerinin sesi benziyor.
Aralarında ilişki bulamayacağınız insanların arasında ilişki buluyorsunuz ve seyircilerin suratına bakarak konser yaratabiliyorsunuz. Ve ben gözü bağlayıp, seyircilerin yüzlerini oynatıyorum. Bunun en iyi yanı, konser kulağa hoş gelmiyorsa, bu onların suçu. Benim değil, çünkü -- (Gülüşmeler)
Diğer bir olan şey de normal sesleri renklere dönüştüren ikincil bir etki hissetmeye başladım. Telefon sesi duyardım ve onu yeşil hissederdim çünkü tıpkı yeşil rengi gibi duyuluyordu. BBC'deki bipler turkuaz duyuluyor ve Mozart dinlemek sarı bir deneyime dönüştü.
Böylece müzik ve insanların seslerini resmetmeye başladım çünkü insan sesleri renklerle bağdaştırdığım frekanslara sahipler.
İşte renge çevrilmiş birkaç müzik parçası. Örneğin Mozart'ın "Queen of the Night"ı buna benziyor. (Müzik) Çok sarı ve renkli, çünkü birçok farklı frekans var. (Müzik) Bu ise tamamen farklı bir şarkı. (Müzik) Justin Bieber'dan "Baby. (Gülüşmeler) (Müzik) Pembe ve sarı ağırlıkta.
Ayrıca konuşmaları da renge çevirebiliyorum. Örneğin bunlar çok ünlü iki konuşma. Biri Martin Luther King'in "Bir Hayalim Var" konuşması diğeri ise Hitler'e ait. Bu tabloları galerilerde etiketsiz olarak sergilemekten ve sonra insanlara "Hangisini seçersiniz?" diye sormaktan hoşlanıyorum. Çoğu insan da onlara soldakinin Hitler, sağdakinin Martin Luther King olduğunu söylediğimde kararlarını değiştiriyor.
360 rengi algılayabildiğim bir noktaya ulaştım, tıpkı insan görüşü gibi. Renk çemberinin bütün derecelerini ayırt edebiliyordum. Ama düşündüm ki insan görüşü yeteri kadar iyi değil. Çevremizde bizim algılayamadığımız ama elektronik gözün algılayabildiği birçok renk var. Bu yüzden renk sensörlerini genişletmeye karar verdim, ve kızılötesi ve morötesini de renk-ses skalasına ekledim ve artık insan gözünün göremediği renkleri de duyabiliyorum.
Kızılötesini duymak gerçekten iyi çünkü bu sayede odada hareket dedektörü olup olmadığını fark edebiliyorum. Birisi uzaktan kumandayı bana çevirdiğinde bunu duyabiliyorum. Morötesini duymanın iyi yönü ise güneşlenmek için iyi bir gün olup olmadığını duyabilmeniz, çünkü morötesi tehlikeli bir renk, bizi öldürebilecek bir renk; bu nedenle hepimiz algılayamadığımız şeyleri algılayabilmeyi dilemeliyiz.
İşte bu yüzden, iki yıl önce Cyborg Foundation'ı kurdum, bu, insanların birer yarı-makine olmalarına yardım eden ; insanları, teknolojiyi vücutlarının bir parçasıymış gibi kullanarak duyularını genişletmeye yüreklendiren bir vakıf.
Bilginin duyularımızdan geldiğini hepimizin bilmesi gerekir, yani duyularımızı geliştirirsek, bilgimizi de bunun sonucu olarak arttırmış olacağız. Bence, cep telefonlarımız için uygulama üretmeyi bırakıp, kendi vücutlarımız için uygulamalar üretmeye başladığımız zaman hayat daha heyecanlı olacak. Sanırım bu yüzyıl içinde göreceğimiz büyük bir değişim olacak.
Şimdi sizden hangi duyularınızı geliştirmek istediğinizi düşünmenizi istiyorum. Sizi birer yarı-makine olmaya çağırıyorum. Yalnız olmayacaksınız. Teşekkür ederim. (Alkışlar)
(Alkışlar)