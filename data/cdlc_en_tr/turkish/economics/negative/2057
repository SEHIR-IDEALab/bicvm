Ağaçlar harikulade keşif sahalarıdır. Yüksek boyları, karmaşık yapıları vardır, biyoçeşitliliği desteklerler ve dingin bir güzelliğe sahiptirler. Eğlence olsun diye her zaman ağaçlara tırmandım ve şimdi ise, bir yetişkin olarak, bilimi kullanarak, ağaçları ve ormanları anlamayı mesleğim haline getirdim.
Ormanların en gizemli kısmı ağaç üstü tepe örtüsüdür. Dr. Terry Erwin, 1983 yılında, orman tepe örtüsü için "son biyotik sınır" ismini verdi. Sizi orman tepe örtüsüne bir geziye götürmek, tepe örtüsü araştırmacılarının neler aradığını, ve bilim dünyası dışında, insanlarla nasıl iletişim kurduklarını paylaşmak isterim.
Geziye önce Costa Rica'da benim araştırma alanlarımdan birinin orman tabanından başlayalım. Yukarıdan sarkan yaprak ve dallardan dolayı, aşağının epey karanlık olduğunu fark edeceksiniz. Oldukça durgun. Yapmak istediğim sizi yukarı tepe örtüsüne çıkarmak. Ancak bunu hepinizi halat ve iplerle çekerek yapmayacağım. Size, National Geographic'den "Yüksek Hudutların Kahramanları" isimli kısa bir klip göstererek yapacağım. Bu film Costa Rika - Monteverde'de çekildi ve sanıyorum, kökleri toprak dışında da uzayabilen dev incir ağacına tırmanmayı hissetmenin en iyi yolu. (Müzik) (homurtu) (hışırtı)
Yukarıda göreceğiniz şey, oranın gerçekten bir açık alana benzediği ve tepe örtüsünde yaşayabilmek için çok sayıda bitki ve hayvanın ortama uyum sağladığıdır. Yaygın grupların -örneğin tembel hayvanın- tepe örtüsünde yaşamak için çok güçlü pençeleri ile asılmak gibi belirli adaptasyonları vardır. Ancak size daha ince ayar bir çeşitliliği tanımlamak ve karıncalardan bahsetmek istiyorum. Hayvanları tanımlayan ve isimlendiren taksonomistlere göre, 10,000 tür karınca vardır. Bunların 4,000'i orman tepe örtüsünde yaşar.
Karıncalardan bahsetmemin bir sebebi kocamın da bir karınca taksonomisti olması. Evlendiğimizde, bir karıncaya benim ismimi takma sözü vermişti, ve sözünü tuttu. Procryptocerus nalini, bir tepe örtüsü karıncası. İki çocuğumuz oldu, August Andrew ve Erika ve onların da isimlerini karıncalara verdi. Bu şekilde, herbiri adına bir karıncası olan tek aile biz olabiliriz.
Ancak benim tutkum -- Jack ve çocuklarımın yanında- bitkilerdir, epifit adı verilen bitkiler. Bunlar ağaçlar üzerinde büyürler. Gövde üzerinde veya orman tabanında kökleri yoktur. Yaprakları, sis ve pus şeklinde gelen çözünmüş besinleri alabilecek şekilde adapte olmuştur. Bu bitkiler tüm dünyada 28 bin türün üzerinde bir çeşitlilik gösterir. Bunun gibi tropikal ormanlarda yetişirler. Ayrıca Washington Eyaletindeki ılıman yağmur ormanlarında da yetişirler.
Bu epifitler ağırlıklı olarak yosunlardan oluşur. İşaret etmek istediğim şeylerden biri şu: bu epifitler ölüp çürüdükçe, hem ılıman, hem de tropik kuşakta, altlarında bir arboreal (ağaçsı) toprak oluştururlar. Çürüyen bu yosunlar, bahçenizdeki turba yosunu gibidir. Çok fazla besin ve su tutma kapasiteleri vardır.
Keşfettiğim ilginç şeylerden biri bu epifit tabakasını kaldırırsanız, altında, tepe örtüsü kökleri dediğimiz bağlar, ağlar bulursunuz. Bunlar epifitlerin kökleri değildir: Bunlar konak ağaçların kendi gövde ve dallarından çıkmış köklerdir. Bu şekilde epifitler, orman tabanından hayli yukarda destekleniyor olmanın karşılığı olarak, ev sahibine bir miktar kira ödemiş olurlar.
Tepe örtüsü araştırmacısı arkadaşlarım ve ben, ormanda yaşayan tepe örtüsü bitkilerinin devinimlerini merak ettik. Epifit tabakalarını kaldırarak bazı soyma denemeleri yaptık, ve yeniden kolonileşme oranlarını inceledik. Yanlardan uzanarak, çok hızlı olarak yeniden büyüyeceklerini öngörmüştük. Bunun yerine gördüğümüz şu oldu: Aşırı uzun bir zamanda -- 20 yılı aşkın bir zamanda -- tabandan başlayarak gelişiyorlar, ve yenileniyorlar. 25 yıl sonra, şimdi bile halen gelişmediler, tam olarak tekrar yayılmadılar. Bu küçük resmi, yosunlara ne olduğunu anlatmak için kullanıyorum. Eğer gitmişse, gitmiştir. Eğer gerçekten şanslıysanız, aşağıdan büyüyen birşeyler bulabilirsiniz.
(Gülüşmeler)
Evet, tekrar yayılmaları çok yavaş oluyor. Bu tepe örtüsü toplulukları narinler. Evet, siz ve ben, bu el değmemiş doğal ormanın tepe örtüsüne baktığımızda, gördüğümüz şey muazzam bir karbon halısıdır. Bugün tepe örtüsü araştırmacılarının üzerinde durdukları konulardan biri buralarda ne kadar karbon yutulmuş olduğu. Çok olduğunu biliyoruz, ama ne kadar ve hangi süreçlerle karbonun atmosferden alındığını, biyokütlesi içinde tutulduğunu, ve ekosistem içinde ilerlediğini bilmiyoruz.
Evet, umarım tepe örtüsü sakinlerinin -- sadece Tarzan ve Jane'in ilgi duyduğu -- tepede bir parça önemsiz yeşillik olmadığını, biyoçeşitliliği desteklediklerini, ekosistemin besin zincirine katkıda bulunduklarını ve küresel iklimimizin sabit tutulmasına yardımcı olduklarını gösterebildim.
Yukarıda tepe örtüsü üzerinde, yanımda otursanız ve doğal orman ekosistemlerinden farklı bir yöne dönseniz, bunun gibi sahnelerde de görürdünüz. Orman tahribi, orman kesimi ve ormanın parçalara ayrılması, el değmemiş tepe örtüsünün insanlarca rahatsız edilmediğinde, olması gerektiği gibi mükemmel işleyememesine neden oluyor.
Buradaki gibi kentsel alanlara da baktım, yaşamlarında ağaçlardan uzak kalmış insanları düşündüm. Bu gibi alanlarda büyüyen insanların benim küçük bir kızken yaptığım gibi ağaçlara tırmanma ve ağaçlarla ve ormanlarla bir ilişki geliştirme fırsatı olmadı. Bu beni kaygılandırıyor.
Bugünlerde yani 2009'da, bu tür sorularla çevrelenmişken, ve bunlara nasıl cevap bulacağımızı düşünürken bir orman ekoloğu olmak kolay değil. Özellikle de, ülkemizin kuzeybatısında güç ve para bölgelerinden uzakta bir üniversitede küçük esmer bir kadın olarak kendime sormalıyım; "Bununla ilgili ne yapabilirim?" "İnsanları nasıl tekrar ağaçlarla ilişkiye geçirebilirim?"
Sanırım birşeyler yapabilirim. Biliyorum ki, bir bilim insanı olarak bilgiye sahibim ve bir insan olarak, akademi içinden veya dışından herhangi bir kişi ile iletişim kurabilirim. Ve işte, yaptığım şey buydu. Sizlere burada Uluslararası Tepe Örtüsü Ağı'nı tanıtmak istiyorum. Orman tepe örtüsü sorularıyla ilgili medyaya danışmanlık veriyoruz, bir tepe örtüsü gazetemiz var, bir email listemiz var. (LISTSERV) Bu şekilde akademi dünyası dışındaki insanlara orman tepe örtüsünün önemine, güzelliğine, el değmemiş tepe örtülerinin gerekliliğine dair bilgiyi yaymaya çalışıyoruz. Ayrıca ürettiğimiz pek çok ürünün -- bu videolar vesaire -- herkese ulaşmadığının farkındayız. Dolayısı ile, özellikle akademi dışındaki insanlara ve birçok ekolojisitin hitap ettiği kitlenin dışındaki insanlara ulaşabilmek için projeler geliştiriyoruz.
Bunun en güzel örneklerinden biri ağaç tepesi Barbie bebeği. Labaratuvarımdaki öğrencilerim ve benim yaptığımız şey şu: Goodwill ve Value Village'den Barbie bebekleri alıyoruz, onlara terzilere yaptırdığımız kıyafetleri giydiriyoruz ve bir tepe örtüsü el kitabı ile dağıtıyoruz. Bana öyle geliyor ki --
(Alkış)
Teşekkür ederim.
(Alkış)
-- bu popüler objeyi alıp, ona biraz ince ayar yaparak ağaç tepelerini araştıran bir bilim kadını olmanın gerçekten harika birşey olduğu mesajını veren bir elçi yarattık.
Bunun yanında sanatçılarla da işbirliği yaptık. Sanatçılar, ağaçların ve orman tepe örtüsünün estetik güzelliğini anlayabilen ve aktarabilen insanlar. Projelerimizin birinden bahsetmek istiyorum: Tepe Örtüsü Birleşmesi'nin yaratılması. Yaptığım şey, her türden bilim insanı ve sanatçıyı bir araya getirmek. Bir haftasonunu, şu küçük platformlar üzerinde, ormanda geçiriyoruz; doğayı izliyoruz, ağaçları izliyoruz, tepe örtüsünü izliyoruz ve birlikte gördüklerimizi anlatıp, aktarıp, ifade ediyoruz. Sonuçlar harikaydı.
Hemen birkaç örnek vereceğim. Rhode Adası Tasarım Okulu, Heykel ve Cam Üfleme Bölüm Başkanı, Bruce Chao'nun harika bir enstelasyonu Kuzeybatı Pasifik Tepe Örtüsü Birleşmeleri'nden birinde, tepe örtüsünde yuvaları görmüştü ve bu harika heykeli yarattı. Tepe örtüsünde dansçılarımız oldu. Jodi Lomaskk ve muhteşem grubu Capacitor, Costa Rica yağmur ormanındaki yerimde bana katıldılar. "Biome" adında şahane bir dans sergilediler.
Ormanda dans ettiler. Biz, bilim sosyal yardım çevreleri, bu dansı bir değişim yaratmak umudu ile, çevre grupları ile de buluşarak değişik şehirlere gidip bilim, dans ve çevresel farkındalık sergilemek için yapıyoruz. Tepe örtüsüne müzisyenleri getirdik, ve müziklerini yaptılar -- harikuladeydi -- Tahta flütçüler geldi, obuacılar geldi, opera şarkıcıları geldi, gitaristler geldi, ve rap şarkıcıları geldi. Duke Brady'nin "Tepe Örtüsü Rap"inden bir küçük parça getirdim, sizin için. (Müzik) Bu Duke idi!
(Alkış)
Duke'le çalışma deneyimi, bana aynı zamanda Sound Science isimli bir program başlatma olanağı verdi. Duke'ün parçasının kentli gençler üzerindeki gücünü gördüm. Orta yaşlı bir profesör olarak, bu dinleyici kitlesine ulaşabileceğimi hiç ummamıştım -- yaban hayatının önemi konusunda ikna etme anlamında söylüyorum -- Bu rap şarkıcısı, Caution'ı Tacoma şehir merkezinden gençlerle bir araya getirdim. Birlikte ormana gittik. Bir dal seçiyordum, Caution onunla ilgili rap yapıyordu ve aniden bu dal çok havalı oluyordu. Sonra bu öğrenciler kayıt stüdyosuna geliyordu, kendi müzikleriyle rap şarkılarını yapıyorlardı. Sonunda bir CD bile yaptılar ve ailelerine ve arkadaşlarına götürdüler. Dolayısıyla CD'de doğa ile kendi tecrübelerini -- kendi araçları ile -- dile getirmiş oldular.
Bahsedeceğim son proje, yüreğimde özel yeri olan bir proje. Efifitik bitkilerle ilişkili ekonomik ve sosyal değer içeriyor. Kuzeybatı Pasifik bölgesinde, doğal yaşlı ormanlardan yosun toplama iş alanı var. Bu yosunlar ormandan toplanıyor, çiçekçiler tarafından aranjmanlarda ve çiçek sepeti yapımında kullanılıyor. 265 milyon dolarlık bir endüstri ve hızla da büyüyor. Bu kel adamı hatırlarsanız, Kuzey Batı Pasifik doğal yaşlı ormanlarında, ağaç gövdelerinden sökülenlerin yenilenmesinin onlarca yıl aldığını da hatırlayacaksınız. Yani bu iş hiç de sürdürülebilir değil. Bir ekolojist olarak, bunun hakkında ne yapabilirim?
Düşüncem şuydu ki, bu yosunları üretmeyi öğrenebiliim ve bu yolla onları doğadan toplamamız gerekmez. Ve düşündüm ki, eğer bunu yapmamda bana yardım edecek ortaklarım olursa harika olur. Böylece düşündüm ki, hükümlü erkekler ve kadınlar -- doğayla erişimleri olmayan, genelde boş alanları ve zamanları olan insanlar, - yosunlarla çalışırken keskin aletlere gerek yok- harika ortaklar olabilirler. Ve gerçekten de mükemmel ortaklar oldular. Düşleyebileceğimin en iyisi. Çok hevesliydiler.
(Alkış)
İşle ilgili inanılmaz hevesliydiler. Değişik yosun türlerini ayırt etmeyi öğrendiler -- ki, açıkçası, Evergreen Üniversitesi'ndeki lisans öğrencilerimden çok daha iyiydiler. Bu yosunları yetiştirmek için bir araştırma tasarımı geliştirmeye yardım edebilecekleri fikrini sahiplendiler. Hangi türün en hızlı yetiştiğini anlamada, ortak olarak çok başarılı olduk ve ben başarımızdan dolayı şaşkına döndüm. Hapishane gardiyanları da projeyle ilgili çok heyecan duyduklarından, hapishanelerde Bilim ve Sürdürülebilirlik Semineri başlattım. Bilim dünyasından arkadaşlarımı ve sürdürülebilirlik pratisyenlerini hapishanelere götürdüm. Ayda bir konuşmalarımız oldu ve hatta bunlar, hapishanelerde muhteşem sürdürülebilirlik projelerine dönüştü -- organik bahçeler, solucan üretimleri, geri dönüşüm, su toplama ve arıcılık. (Alkış)
Washington Eyaleti Islah Dairesinin
ödeneği ile gerçekleştirdiğimiz
en son çalışmamız, bu programı başka üç cezaevinde daha uygulamamazı istediler. Ve yeni projemiz, hükümlüler ve bizlerin Washington eyaleti ve Oregon'da nesli ciddi tehdit altında olan lekeli Oregon kurbağası yetiştirmeyi öğrenmesi olacak. Elbette esaret altında, yumurtadan iribaşa -- ve daha sonra kurbağaya dönüşecekler. Birçoğu, yumurtadan yetiştirdikleri, gelişimlerine yardım ettikleri, besledikleri, bu kurbağaların, yaban hayatına geçmelerini görmenin, ve bu sayede doğada tehdit altındaki türlerin sayısını artırmanın keyfini yaşayacak.
Birçok sebeple -- ekolojik, sosyal, ekonomik ve belki hatta ruhani sebeple - bu muazzam bir proje. Sadece, ben ve öğrencilerim olarak, bunu gerçekleştirmek için sabırsızlanmıyorum. Aynı zamanda bunu yapmayı diğer bilim insanlarına öğretmek ve yaymak için de sabırsızlanıyorum. Birçoğunuzun bildiği gibi, akademi dünyası biraz içe kapalıdır. Araştırmacıların biraz daha dışa açılmalarına, akademi dünyası dışındaki insanlarla ortaklıklar kurmalarına yardımcı olmaya çalışıyorum. Karınca taksonomisti olan kocam Jack'in Taksonomist Ken'i yaratmak için Mattel firması ile çalabilmesini umuyorum. Belki Ben Zander ve Bill Gates bir araya gelebilir ve AIDS üzerine bir opera yapabilirler. Veya Al Gore ve Naturally 7, iklim değişikliği üzerine size tempo tutturacak bir şarkı yapabilirler.
Biraz hayal olmakla birlikte, aynı zamanda gerçek de olduğunu düşünüyorum. Zamanımızda çevresel olarak hissettiğimiz darlığı düşünürsek, bilim insanlarının dışa açılmasının zamanıdır. Aynı zamanda, bilim dışındakilerin de, akademiye yaklaşmasının da zamanıdır. Mesleğime, bilimin araçlarını kullanarak, ormanın gizemlerini anlamaya çalışarak başladım. Size anlattığım ortaklıklar sayesinde, zihnimi ve, söylemeliyim ki, kalbimi doğa ve kendimle ilgili keşifler yapmak üzere daha geniş bir anlayışa açtım.
Kalbimin derinliklere baktığım zaman, ağaçları görüyorum -- bu gerçek bir kalbin resmi -- kalplerimizde ağaçlar vardır, kalbinizde ağaçlar vardır. Doğayı anlamaya başladığımızda, kendimize dair en derin, en önemli parçaya dokunmuş oluruz. Bu ortaklıklarla, aynı zamanda, insanların kendilerini kategorilere ayırdıklarını gördüm -- IT insanı, film yıldızı, bilim insanı gibi -- ancak doğayı paylaştığımızda, doğayla ilgili algımızı paylaştığımızda, ortak paydamızı buluruz.
Son olarak, bir bilim insanı ve bir insan olarak ve şimdi, TED topluluğunun bir parçası olarak, daha iyi araçlara sahip olduğumu hissediyorum: Ağaçlara, ormanlara, doğaya yardım için, doğaya dair -- nerede ve kim olursak olalım insanlara dair -- yeni keşifler yapmak için.
Çok teşekkür ederim.
(Alkış)