Metafor etrafımızda gizli bir yaşam sürüyor. Dakikada ağzımızdan altı metafor çıkıyor. Metaforik düşünme kendimizi ve diğerlerini, nasıl iletişim kurduğumuzu, öğrendiğimizi, keşfettiğimizi ve icat ettiğimizi anlamak için çok önemli. Ancak metafor bir konuşma biçiminden ziyade bir düşünme biçimidir.
Açıklamamda bana yardımcı olması için en büyük filozoflarımızdan birini yardıma çağırdım. Metaforcuların hükümdarı, onun bu alana yaptığı katkılar o kadar büyük ki artık kendisi bir metafor oldu. Elbette Elvis Presley'den söz ediyorum. (Kahkahalar)
"Tamamen Çalkalanmış" çok güzel bir aşk şarkısı. Ayrıca düşünceler, duygular, kavramlar, fikirler gibi soyut şeylerle uğraştığımızda nasıl hemen metafora başvurduğumuzun güzel bir örneği. "Tamamen Çalkalanmış" da bir dokunuş dokunuşdan ziyade bir ürpertidir. Dudaklar dudak değil birer volkandır. O bir kadın değil, düğün çiçeğidir. Ve aşk aşk değil, tamamen çalkalanmış olmaktır.
Burada Elvis, Aristo'nun klasik metafor tanımına uyuyor: bir şeye aslında başka bir şeye ait olan bir ismi verme süreci. Metaforun matematiği işte budur. Ve neyse ki çok basittir. X eşittir Y. (Kahkahalar) Bu formül ne zaman metafor yapılsa işler.
Shakespeare de tıpkı Elvis gibi metafor kullanır. "Romeo ve Juliet"deki ünlü dizesinde Juliet güneştir. Burada Shakespeare şeye, yani Juliet'e, başka bir şeyin ismini verir: güneşin. Ancak bir şeye başka bir şeyin ismini verdiğimizde beraberinde tüm bir benzetme ağını da ona atfetmiş oluruz. Metaforun kaynağı hakkında tüm bildiklerimizi bu durumda güneşi hedefi ile, yani Juliet hakkında bildiklerimizle, kaynaştırırız. Ve metafor bize Juliet hakkında Shakespeare'in onu birebir tanımlayacağından çok daha net bir fikir verir.
Peki nasıl metafor yapıyor ve anlıyoruz? Bu size tanıdık gelebilir. İlk adım şablon tanımadır. Bu imgeye bakın. Ne görüyorsunuz? Üç adet ters Pac Men ve üç adet açılı ayraç var. Ancak gördüğümüz şey üst üste binen iki üçgen. Metafor yalnızca şablonların tespiti değildir şablonların yaratılmasıdır. İkinci adım, kavramsal sineztezi.
Sineztezi bir duyu organındaki uyaran deneyiminin başka bir duyu organında da gerçekleşmesidir. Örneğin renkli işitme. Renkli işitmeye sahip kişiler kelimelerin ya da harflerin seslerini duyduklarında gerçekten de renkler görüyorlar. Hepimizin sineztetik yetenekleri var. Bu bir Bouba/Kiki testi. Yapmanız gereken hangi şekle Bouba ve hangisine Kiki dendiğini belirlemek. (Kahkahalar)
Eğer yüzde 98'lik oranın içindeyseniz yuvarlak, amipimsi şekle Bouba ve sivri, dikenli olana Kiki demişsinizdir. Hızlı bir oylama yapabilir miyiz? Bu sizin için de geçerli mi? Sanırım 99.9 için geçerli. Neden böyle yapıyoruz? Çünkü güdüsel olarak yuvarlak şekil ile Bouba'nın yuvarlak sesi arasında ve sivri şekil ile Kiki'nin dikenli sesi arasında bir şablon buluyor ya da yaratıyoruz.
Ve günlük kullandığımız bir çok metafor sineztetik. Söz gümüştür. Sükut altındır. Cinsel açıdan çekici insanlar ateşlidir. Cinsel açıdan çekici olmayanlardan soğuruz. Metafor bir çeşit kavramsal sineztezi yaratır ve bu şekilde bir kavramı diğerinin bağlamında anlarız.
Üçüncü adım bilişsel uyumsuzlık. Bu Stroop testi. Yapmanız gereken en hızlı şekilde bu kelimelerin basıldığı mürekkep rengini belirlemek. Testi şimdi yapabiliriz. Eğer çoğu insan gibiyseniz bir an içim renk isimlerinin farklı bir renkte basıldığını görünce bilişsel bir uyumsuzluk yaşayacaksınız. Bu test bize kelimelerin gerçek anlamını, bizi yanlış bir cevaba götürse bile yok sayamayacağımızı gösterir.
Stroop testleri de metafor ile yapılmaktadır. Katılanlardan en hızlı şekilde anlamsal olarak yanlış cümleleri belirlemeleri isteniyor. Metaforların yanlış olduğunu söylemeleri anlamsal olarak yanlış cümleleri seçmelerinden uzun sürdü. Neden? Çünkü kelimelerin metaforik anlamlarını da görmezden gelemeyiz.
Cümlelerden biri "Bazı işler hapisanedir," idi. Eğer gardiyan değilseniz "Bazı işler hapisanedir" cümlesi anlam olarak yanlıştır. Ve ne yazık ki metaforik olarak doğrudur. Ve metaforik gerçek, anlamsal yanlışı tespit etme yeteneğimizle çakışır. Metafor önemlidir çünkü her gün her an etrafımızdadır. Metafor önemlidir çünkü beklenti yaratır.
Bir daha ekonomi haberlerini okuduğunuzda dikkat edin. Aracı metaforlar fiyat hareketlerini yaşayan bir şeyin bağımsız bir hareketiymiş gibi tanımlar. "NASDAQ daha da yükseğe tırmandı" gibi. Nesne metaforları fiyat hareketlerini cansız şeylermiş gibi tanımlar. "Dow tuğla gibi düştü" gibi.
Araştırmacılar bir grup insandan birkaç pazar yorumu okumalarını ve bir sonraki günün fiyat eğilimlerini öngörmelerini istedi. Aracı metaforlara maruz kalanların fiyat eğilimlerinin devam edeceği konusunda büyük beklentileri vardı. Ve bu beklentilere sahip olmalarının sebebi aracı metaforların, bir hedefi gerçekleştiren yaşayan bir şeyin bağımsız hareketini ima ediyor olmasıdır. Örneğin eğer ev fiyatları için rutin bir biçimde "giderek yükseğe tırmanıyor" deniyorsa insanlar doğal olarak bu yükselmenin durdurulamaz olduğunu düşünebilirler. Ve örneğin aslında karşılayamacakları kredileri çekebilirler. Bu elbette bir varsayım. Ancak metaforun nasıl aldatıcı olabildiğini gösteriyor.
Metafor, fikirleri, benzerlikleri harekete geçirerek etkilediği için de önemlidir. Bir grup öğrenciye küçük demokratik bir ülkenin istila edildiği ve Amerika'dan yardım istedikleri söylendi. Ve kararı vermesi gerekenler kendileriydi. Ne yapmalılar? Müdahale etmeli, BM'ye başvurmalı ya da hiçbir şey yapmamalı? Daha sonra her birine bu üç varsayımsal krizinin tanımı verildi. Her biri farklı bir tarihsel benzetmeyi harekete geçirmek için yaratılmıştı. İkinci Dünya Savaşı, Vietnam, ve üçüncüsü tarihsel açıdan nötrdü.
İkinci Dünya Savaşı senaryosuna maruz kalanlar diğerlerine oranla daha müdahaleci tavsiyelerde bulundu. Kelimelerin gerçek anlamını yok sayamayacağımız gibi metaforun ateşlediği benzetmeleri de yok sayamayız. Metafor önemlidir çünkü keşfin kapılarını açar. Ne zaman bir sorunu çözsek ya da bir şey keşfetsek, bildiğimizi bilmediğimizle kıyaslarız. ve bilmediğimiz hakkında bir şey öğrenmenin tek yolu bildiğimize nasıl benzediğini bulmaya çalışmaktır.
Einstein bilimsel metodunu birleşimsel oyun diye tanımladı. Aslında özenli benzetmelerden ibaret olan düşünme deneyleri kullandı ve en büyük buluşlarını gerçekleştirdi. Benzetme yaparak bildiklerimizi bilmediklerimizle bir araya getirdiğimizde metaforik düşünme, keşfetmeyi ateşleyen anahtarı çevirir.
Metafor her yerdedir ancak yine de gizlidir. Etrafınızdaki kelimelere bakmanız yeterli, işte o zaman göreceksiniz. Ralph Waldo Emerson dili "fosil şiir" olarak tanımladı. Ancak dil fosil şiir olmadan önce fosil metafordu. Ve o fosiller hala nefes alıyor.
Batı felsefesindeki en ünlü üç kelimeyi ele alın "Cogito ergo sum" Genelde "Düşünüyorum öyleyse varım" diye çevrilir. Ancak daha iyi bir çevirisi var. Latin "cogito" kelimesi "beraber" anlamına gelen "co" önekinden türemiştir ve "agitare" fiili "sallamak" anlamına gelir. O halde "cogito"nun asıl anlamı beraber sallamaktır. Ve "cogito ergo sum"un düzgün çevirisi "Şeyleri sallıyorum öyleyse varım" olmalıdır. (Kahkahalar)
Metafor şeyleri sallar, ve bize bu süreçte Shakespeare'den bilimsel keşfe kadar her şeyi verir. Akıl, Elvis'in deyimiyle tamamen çalkalandığında olabilecek en güzel, en ilginç ve en hakiki plastik kar küresidir. Ve metafor aklı sallamaya, titretip yuvarlamaya Elvis'in binayı terk etmesinden çok sonra bile devam eder. Çok teşekkür ederim. (Alkışlar)