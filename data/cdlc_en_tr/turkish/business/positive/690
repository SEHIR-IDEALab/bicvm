Geçen ocak ayında, şirketim Fark.com'a Yahoo, MSN, Reddit, AOL, TechCrunch gibi diğer şirketlerle birlikte, Gooseberry Natural Resources adındaki bir şirket tarafından dava açıldı. Gooseberry, haber bültenlerinin e-posta aracılığıyla yaratılması ve dağıltılmasının patentine sahipti. (Gülüşmeler) Böyle bir şeyin patentlenmesi ilginç gelebilir, ama bu sürekli oluyor.
Zaten yapılmakta olan bir şeyi alıp gelişmekte olan bir teknoloji için patentleyebilirsiniz -- örneğin internetten telefon görüşmesi yapmak ya da TV programları için yayın listesi hazırlamak ya da cep telefonlarından radyo yayını, ve benzerleri... Bu tarz patentlerin sorunu şu; patent mekanizmaları çoktan güncelliğini yitirmiş, patent sistemi olması gerektiği gibi çalışmıyor ve bunların sonucunda bu tarz davalar anlaşmayla sonuçlanıyor. Bu anlaşmalarda gizlilik şartı olduğu için kimse şartların ne olduğunu bilmiyor. Bunun sonucunda patent trolü, davayı kazandığını duyurabiliyor.
Gooseberry Natural Resources davasında, haber bültenlerinin e-posta ile dağıtılması patentinde beni de ilgilendiren neredeyse ölümcül bir eksiklik vardı: ana akım medyada haber bülteni için tek bir tanım vardır, o da halkla ilişkilerde olduğu gibi basın açıklamasıdır. Benim şirketim Fark haberlerle ilgileniyor ve sonuç olarak aslında bu patenti ihlal etmiyorduk. Davanın kapanması gerekiyor, değil mi? Yanlış.
Patent hukukuyla ilgili en önemli problemlerden biri, bir patent trolü tarafından size dava açıldığında patenti ihlal etmediğine dair kanıtları sanığın sağlaması gerekiyor, yani onların size dava açtığı patenti ihlal etmediğinizi kanıtlamalısınız. Bu oldukça uzun bir zaman alabilir. Şunu bilmeniz gerekiyor ki patent trolü savunması, ortalama iki milyon dolara mal oluyor ve kazanmanız durumunda 18 ay sürüyor. Bir patent trolü tarafından size dava açıldığında işin içinden çıkabileceğiniz en iyi durum böyle.
Ben, bu davada savunma yapmak için bu büyük şirketlerden biriyle işbirliği yapmayı ummuştum ancak onlar birer birer trolle anlaşmaya vardılar, bu şirketlerin hiçbiri --burası önemli-- bir tanesi bile bu patenti ihlal etmemesine rağmen. anlaşma yoluna gitmeye başladılar. Anlaşmalarının nedeni mahkemeye gitmektense anlaşma yapmanın daha ucuza gelmesi düşünün, bazı durumlarda iki milyon dolar daha ucuz, ve tabi davayı kaybederseniz daha beteri. Bu, bir şirketin yönetimi için bir felaket anlamına gelebilir hele de benimki gibi sekiz kişilik küçük bir şirketiniz varsa.
Dava başladıktan ancak altı ay sonra, keşif aşamasına gelebildik. Keşif aşamasında, patent trolünden, Fark'ın onların patentini ihlal ettiği ekran görüntülerini sunmasını istedik. Belki de öyle ekran görüntüleri olmadığı için Gooseberry bir anda anlaşmaya varmak istedi. Avukatları: "Ah, evet. Şirketim yeni bir yapılanmaya geçiyor." dedi. Tabii adreslerinin Kuzey Los Angeles'ta bir alışveriş merkezi olduğu ve hiçbir çalışanlarının olmadığı gerçeklerini boşverin. "Bu davayı sonuçlandırmak istiyoruz. Bize en iyi ve son teklifinizi verir misiniz?" Cevabım: "Sıfıra ne dersiniz?" (Alkış) Bu sonuç için beklentilerimiz yüksek değildi. (Gülüşmeler) Ancak karşı teklif olmadan anlaşmaya vardılar.
Daha önce bahsettiğim gibi size bunu anlatabilmemin nedenlerinden biri bu davada gizlilik anlaşması olmaması. Peki bu nasıl oldu? Anlaşma sürecinde, bizim kopyamız elimize geçtiğinde ben oraya ekledim. Avukatım "Bunun işe yaraması mümkün değil." demişti. İmzalanmış olarak bize geri döndü. Neden? Onları arayabilirsiniz. Onların da gizlilik şartı yok.
Peki bu davadan ne öğrendim? Üç şey... Birincisi patentle savaşmayın, ihlalle savaşın. Patentleri tersine çevirmek çok zor. İhlalin olmadığını kanıtlamaksa çok daha kolay. İkincisi, hiç paranız olmadığını ya da onlara vermektense, bu parayı kendi avukatınızla davayı savunmak için harcayacağınızı önceden belli edin. Bu yol işe yarıyor çünkü patent trolleri anlaşmadaki miktarın belli bir yüzdesini alabiliyorlar. Hiç para koparamayacaklarını anladıklarında, davayı takip etmeye olan ilgilerini kaybediyorlar.
Sonuncusu da, bu süreci olabildiğince sinir bozucu, sancılı ve zor hale getireceğinizi onlara söyleyin. Bu, patent trollerinin kendilerinin kullandığı bir taktik. Onlara olasılıklar üzerine para ödendiği için bunun tersi de oldukça iyi çalışıyor. Bunu unutmayın.
Bütün bunlar ne anlama geliyor? Özetlemek gerekirse tek bir anlama geliyor: Teröristlerle müzakere yapmayın. (Alkış) Patent trolleri Birleşik Devletler ekonomisine her yıl tarihteki herhangi bir iç veya dış terörist organizasyondan daha fazla zarar veriyor. Peki bu parayla ne yapıyorlar? Daha fazla trol dava açmak için kullanıyorlar.
Konuşmanın bu kısmında patent sistemiyle ilgili bir çözüme varmam gerekiyor. Buradaki sorun ise, patent sistemi için farklı çıkar ve görüşleri olan iki büyük endüstri grubunun varlığı: Sağlık endüstrisi, buluşları yapanlar için daha güçlü koruma istiyor. Yüksek teknoloji endüstrisi de üreticiler için daha güçlü koruma istiyor. Bu iki amaç her zaman birbirine zıt olmak zorunda değil ama böyle bir olasılık var. Sonuç olarak patent trolleri bu boşlukta yaşamlarını sürdüyorlar.
Ne yazık ki patent problemine çözüm getirecek kadar akıllı değilim. Ancak şöyle bir fikrim var ve bence bu fena bir fikir değil. Şöyle düşündüm: "Bunun patentini almalıyım." (Gülüşmeler) Mobil araçlarla patent ihlalini patentleyeceğim. Bunlar sabit olmayan bilgisayarlar olarak tanımlanıyor. Benim çözümüm, bana bu patenti verin ve onları tarihten trolleyeyim.
Teşekkürler.
(Alkış)