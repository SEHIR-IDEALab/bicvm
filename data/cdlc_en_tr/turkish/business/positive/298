İşte çağımızın en önemli ekonomik gerçeği. En tepedekiler ve diğer herkes arasındaki gelir eşitsizliğinin giderek tırmandığı bir çağda yaşıyoruz. Bu durumun en dikkat çekici olduğu yer Amerika ve İngiltere olsa da, bu aslında küresel bir sorun. Komünist Çin'de de, eski komünist Rusya'da da, Hindistan'da ve benim ülkem Kanada'da da görülüyor. Bu durumla İsveç, Finlandiya ve Almanya gibi güvenli sosyal demokrasilerde bile karşılaşıyoruz.
Daha net olmak için birkaç rakam vereceğim. 1970'lerde, yüzde birlik en zengin kesim Amerika'nın milli gelirinin yüzde onunu elinde bulunduruyordu. Bugün, payları neredeyse ikiye katlanarak yüzde yirminin üzerine fırlamış durumda. Ancak daha çarpıcı olan şey ise gelir dağılımının en tepesindeki dengesizlikte görülüyor. Bugün Amerika'da yüzde 0.1 milli gelirin yüzde sekizinden daha fazla bir payı elinde bulunduruyor. Bugün, yüzde birlik kesimin otuz yıl önce durduğu yerde duruyorlar. Bunu açıklamak için başka bir rakam daha vereceğim: Bu rakam 2005'te Clinton yönetiminin Çalışma Bakanı Robert Reich tarafından hesaplandı. Reich iki meşhur ve çok zengin adamın, Bill Gates ve Warren Buffet'ın servetlerini inceledi ve bu servetlerin Amerikan ulusunun en alt kesimindeki yüzde 40'a tekabül eden 120 milyon insanın gelirine eşit olduğunu gördü. Bu olurken, kendisi sadece bir plutocrat olmakla kalmayıp aynı zamanda bu durumun en dikkatli takipçilerinden olan Warren Buffet da kendi rakamlarına ulaşmıştır. Buffet, 1992'de en zengin 400 Amerikalının belirlendiği Forbes 400 listesindeki kişilerin servetlerinin toplamının 300 milyar doları bulduğuna değinmekten çok hoşlanır. Sadece bir düşünün. 1992'de o listede yer alabilmek için milyarder olmanıza gerek bile yoktu. Tabi, bugün, bu rakam beş katından fazlasına, 1.7 trilyona ulaştı ve sanırım söylememe gerek yok ama serveti azalmasa da sabit kalan orta sınıfta bu tarz bir durumla karşılaşmadık.
Yani şöyle ki küresel plütokrasi çağında yaşıyoruz, ama bunun yavaş yavaş fakına varıyoruz. Bence sebeplerinden biri, kaynayan kurbağa olayına benziyor. Aşamalı ve yavaş olan değişimleri fark etmek zor olabiliyor. Nihai etkileri oldukça çarpıcı olsa bile. Herşeyin sonunda zavallı kurbağaya ne olduğunu hatırlayın. Ama aynı zamanda başka bir şey daha oluyor. Forbes 400 listesinde yer almasanız bile gelir eşitsizliğinden bahsetmek bizi rahatsız edebiliyor. Pastanın nasıl dilimlendiğinden bahsetmek, pastayı nasıl daha da büyütebileceğimizi düşünmekten daha az müsbet, daha az iyimser hissetmemize yol açıyor. Eğer Forbes 400 listesindeyseniz gelir dağılımından ve kaçınılmaz olarak onun kuzeni olan gelirin yeniden dağılımından söz etmek kelimenin tam anlamıyla endişe vericidir.
Gelir eşitsizliğinin en tepeye tırmandığı bir çağda yaşıyoruz. Buna ne sebep oluyor ve biz ne yapabiliriz?
Nedenlerin bir bölümü siyasidir. Düşük vergiler, devlet kontrolünün özellikle finansal hizmetlerde azalması, özelleştirme, sendikaları koruyan yasaların zayıflatılması, tüm bunların hepsi en, en, en tepedekilerin daha da çok zenginleşmesine katkıda bulunmuştur.
Bu siyasi faktörlerin pek çoğu, siyasi değişimlerin birbiriyle sağlam bağlantıları olan bir grup kişinin işine yaradığı, ama geri kalan pek çoğumuz için pek de bir yararı olmayan "eş-dost kapitalizmi" altında toplanabilir. Uygulamada, eş-dost kapitalizminden kurtulmak son derece zordur. Örneğin; Rusya'da yolsuzluktan kurtulmak için reformcuların yıllarca gösterdiği çabaları düşünün, ya da Büyük Buhran'dan bu yana görülen en derin finansal krizlerden sonra bile banklara yeni düzenlemeler getirmenin ne kadar zor olduğunu düşünün. Ya da sloganı "kötülük yapma!" olan büyük çok uluslu şirketlerin orta sınıfın ödediği vergi oranlarına yakın oranlarda vergi ödemelerini sağlamanın ne kadar zor olduğunu düşünün. Uygulamada, eş-dost kapitalizminden kurtulmak çok ama çok zor iken, en azından düşünsel anlamda bu basit bir sorun. Yani sonuçta kimse eş-dost kapitalizmini desteklemiyor. En azından bu sol ve sağ kanatları birleştiren nadir unsurlardan biri. Eş-dost kapitalizmi Çay Partisi için ne kadar önemliyse Wall Street İşgal Et için de o kadar önemli.
Ancak en azından düşünsel olarak eş dost kapitalizmi sorunun basit parçası ise, tırmanan gelir eşitsizliğinin ekonomik sebeplerine baktığınızda işler daha karmaşık bir hal alır. Bu sebepler o kadar da gizemli değildir. Hayatımızı ve küresel ekonomiyi değiştiren ikiz ekonomik dönüşümler küreselleşme ve teknoloji devrimi hayatımızı ve küresel ekonomiyi değiştirirken süper zenginlerin yükselişine de olanak sağlıyorlar. Bir düşünün. Tarihte ilk kez, parlak bir fikri olan ya da mükemmel yeni bir ürüne sahip enerjik bir girişimci olarak milyarlarca insandan oluşan kürsel piyasaya neredeyse hiç sorunsuz girebilirsiniz. Bunun sonucunda, eğer çok çok zekiyseniz, ve de çok çok şanslıysanız, çok çok kısa bir sürede çok ama çok zengin olabilirsiniz. Bunun en tipik son örneği ise David Karp'tır. 26 yaşındaki Tumblr'ın kurucusu kısa bir süre önce şirketini 1.1 milyar dolara Yahoo'ya satmıştır. Bir dakikalığına düşünün: 1.1 milyar dolar ve 26 yaş. Spor ve eğlence gibi göz önünde olan alanlarda teknoloji ve küreselleşmenin bu tarz süperstar etkisi yarattığını görmek çok kolay. Günümüzde yetenekli bir atletin, ya da başarılı bir sanatçının küresel ekonomide daha önce hiç olmadığı kadar yeteneklerini güce çevirebildiğini izliyoruz. Ama günümüzde bu süperstar etkisi tüm ekonomiyi etkileyecek bir kapsamda cereyan ediyor. Bugün süperstar teknologlarımız var. Süperstar bankacılarımız, Süperstar avukatlarımız, süperstar mimarlarımız, süperstar aşçılarımız ve süperstar çiftçilerimiz var. Hatta, benim favori örneğim olan süperstar dişçilerimiz bile var. Bunun en çarpıcı örneği ise, kendisi gibi birer süperstar olan Rus oligarşi yöneticisi Roman Abramovich ve aslen Avrupa doğumlu Amerikalı moda tasarımcısı Diane von Furstenberg gibi süperstarların gülüşlerini yeniden tasarlayan süperstar Fransız dişçi Bernard Touati.
Bu küreselleşmenin ve teknoloji devriminin bu küresel plütokrasiyi yarattığını fark etmek son derece kolayken, bu konuda ne düşünmemiz gerektiğini ayırt etmek zordur. Çünkü, eş-dost kapitalizminin aksine, küreselleşme ve teknoloji devriminin ortaya koyduğu pek çok sonuç bir haylı olumludur. Teknolojiyle başlayalım. Mesala ben interneti seviyorum. Mobil cihazları da. İnternet ve mobil cihazlar bu salonun ötesinde pekçok kişinin bu konuşmayı izleyebilmesi anlamına geldiği için seviyorum. Hatta ben bir küreselleşme taraftarıyım da. Bu, dünyanın en fakir kesimindeki milyonlarca insanı... yoksulluktan çekip çıkaran ve orta sınıfa yükselten bir dönüşümdür. Dünyanın zengin kesiminde yaşıyorsanız, bu dönüşüm yeni ürünleri satın alınabilir hale getirdi. Yani iphone'nunuzu kim yaptı sanıyorsunuz? Epeydir kullandığımız pek çok şey daha ucuz hale geldi. Bulaşık makinenizi ya tişörtünüzü düşünün.
Bunlarda sevilmiycek bir yan var mı? Evet, belki de birkaç şey var. Mesela beni kaygılandıran şeylerden biri liyakate dayalı plütokrasi diyebileceğimiz şeyin kolayca eş-dost plütokrasisine dönüşebiliyor olması. Bir fikir ya da ürününüzü dünyadaki milyonlara başarıyla satan zeki bir girişimci olduğunuzu ve bu süreçte de milyoner olduğunuzu düşünün. Tam da bu noktada ekonomik anlamda sağduyunuzu küresel politik ekonominin kurallarını kendi lehinize manipüle etmek çok cazip görünür. Bu sadece farazi bir örnek değildir. Amazon'u, Apple'ı, Google'ı, Starbucks'ı düşünün. Bunlar dünyanın en sevilen, en beğenilen, en yenilikçi şirketleri arasında yer alıyor. Aynı zamanda da vergilerini düşürmek, hem de önemli miktarlarda düşürmek için uluslararası vergi sisteminde oynamalar yapmakta ustalar. Küresel siyasi ve ekonomik sistem mevcut haliyle sizin maksimum fayda görmenizi sağlıyorken neden durasınız ki? Gelir dağılımının en, en, en tepesinde gördüğümüz o akıl almaz ekonomik güce ve kaçınılmaz bir şekilde beraberinde getirdiği politik güce sahip olduğunuz zaman oyunun kurallarını kendi lehinize çevirmek bir o kadar çekici hale gelir. Yine, bu da yalnızca bir varsayım değildir. Asrın satışı olan Rusya'nın doğal kaynaklarının özelleştirilmesinde Rus oligarşisinin yaptığı şey tam olarak buydu. Amerika ve İngiltere'de finansal hizmetlerde devlet kontrolünün azaltılmasını da bir yönüyle bununla açıklayabiliriz.
İkinci olarak kaygılandığım nokta da liyakate dayalı plütokrasinin... kolaylıkla aristokrasiye dönüştüğünü görmek. Plütokratları bir açıdan teknoloji guruları olan alfa canavarları olarak tanımlayabiliriz. Alfa canavarları en üst düzeyde sofistike analiz ve niceliksel becerilerin günümüz ekonomisindeki önemini en keskin biçimde fark eden kişilerdir. Bu yüzden de kendi çocuklarını eğitmek için eşi benzeri görülmemiş bir şekilde zaman ve kaynak harcamaktadırlar. Orta sınıf da eğitime daha çok para harcar hale geldi. Ama küresel eğitimde yarış kreşlerde başlayıp Harvard'da, Stanford'da ya da MIT'de son buluyor artık. Yüzde birlik kesim, yüzde doksan dokuzluk kesimi gitgide artarak alt ediyor. Sonuç Alan Krueger ve Milas Corak gibi ekonomistlerin "Muhteşem Gatsby Eğrisi" dedikleri şey. Gelir eşitsizliği artıkça, toplumsal hareketlilik azalır. Plütokrasi liyakate dayalı bir sistem olabilir, ama bu yarışta doğuştan merdivenin en son basamağında olmanız git gide daha çok gerekmektedir.
Üçüncü ve beni en çok kaygılandıran şey de küresel plütokrasinin yükselişini hızlandıran ve genel olarak olumlu olan aynı güçlerin Batılı sanayileşmiş ekonomilerde orta sınıfın kuyusunu kazan unsurlar olmalarıdır. Yine teknoloji ile başlayalım. Milyonerler yaratan bu güçler, aynı zamanda pek çok geleneksel orta sınıf mesleklerini de yok etmektedir. En son ne zaman bir seyahat acentesine başvurdunuz? Sanayi devriminin aksine, yeni ekonomimizin devleri yeni iş olanakları sunmuyor. En parlak döneminde G.M. yüz binlerce insanı çalıştırıyorken Facebook 10.000'den az kişiye çalıştırıyor. Aynı şey küreselleşme için de geçerli. Gelişen piyasalardaki yoksulluktan yüz milyonlarca insanı kalkındırmasına karşın, aynı zamanda pek çok iş için de gelişmiş Batılı ekonomilerden yabancı personel temin etmektedir. En korkunç gerçek ise şudur: Artan ekonomik büyümeyi otomatik olarak yaygın bir şekilde paylaşılan bir refaha dönüştürebilecek bir ekonomik norm yok. En korkutucu olduğunu düşündüğüm ekonomi istatistiklerinde bugün bu durum görülmektedir. 1990'ların sonundan bu yana, verimlilikteki artış ücret ve istihdamda görülen artıştan ayrışmış durumda. Bu şu demektir: Ülkemiz zenginleşmektedir, şirketlerimiz daha da verimlidir, ama yeni iş imkanı sunmuyor ve genel olarak insanlara daha fazla ödemiyoruz.
Tüm bunlardan çıkarabileceğiniz korkutucu sonuç ise, yapısal işsizlik için kaygı duymaktır. Beni daha çok endişelendiren ise farklı bir kabus senaryosu. En sonunda, tamamen serbest bir iş piyasasında, aşağı yukarı herkes için iş bulabileceğiz. Sadece bir kaç dahinin Google ve türlerini icat ettiği ve geri kalanımızın da onlara masaj yapmak için çalıştırıldığı ...bir evren distopyası gerçekten beni endişelendiriyor.
Ne zaman bu konulardan dolayı gerçekten depresif olsam, Sanayi Devrimini düşünerek kendimi rahatlatıyorum. Yine de o tüm korkunç ve şeytani çarklarına rağmen öyle ya da böyle başarılı oldu, değil mi? Yani, hepimiz, 19. yy'daki atalarımıza göre birkaç istisna olsa da, daha zengin, daha sağlıklı, daha uzunuz ve daha uzun yaşıyoruz. Ama şunu da hatırlamak önemlidir: Sanayi Devrimi'nin meyvelerini toplumun geniş kesimleriyle paylaşmayı öğrenene kadar 1930'lardaki Büyük Bunalım ve 1870'lerdeki Uzun Bunalım olmak üzere iki büyük ekonomik bunalım, iki dünya savaşı, Rusya'da ve Çin'de komünist devrim ve Batı'da ciddi toplumsal ve siyasi ayaklanmalara sahne olan bir çağ geçirmek durumunda kaldık. Aynı zamanda, tesadüf eseri olmayan önemli pek çok toplumsal ve siyasi buluşların gerçekleştiği bir çağdan geçtik. Modern refah devleti meydana getirdik. Halk eğitimini meydana getirdik. Halk sağlığı hizmetlerini oluşturduk. Emeklilik fonlarını meydana getirdik. Sendikalar kurduk.
Bugün, kapsamı ve ölçeği Sanayi Devrimi ile kıyaslanabilecek bir ekonomik dönüşümün görüldüğü bir çağdan geçiyoruz. Bu yeni ekonominin sadece plütokratlar için değil, hepimiz için yararlı olabilmesinden emin olmak için aynı derecede bir hırs ve azimle toplumsal ve politik değişim çağı için kolları sıvamalıyız Yeni bir Yeni Düzen'e ihtiyacımız var.
(Alkış)