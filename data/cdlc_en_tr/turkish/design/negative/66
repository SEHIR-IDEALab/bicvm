Dünya nüfusunun yüzde elli dördü şehirlerimizde yaşıyor. Gelişmekte olan ülkelerde, bu nüfusun üçte biri varoşlarda yaşıyor. Küresel enerji tüketiminin yüzde yetmiş beşi şehirlerimizde oluyor ve küresel ısınmaya sebep olan gaz emisyonunun yüzde sekseni de şehirlerimizden geliyor. Yani sizin ve benim, küresel ısınma, enerji krizi ya da yoksulluk gibi küresel sorun olarak düşünebileceğimiz şey aslında birçok yönden şehir sorunları. Bu sorunlar, birçoğumuz gibi şehirlerde yaşayan insanlar gerçekten daha iyi iş yapmaya başlayana kadar çözülmeyecek. Çünkü tam bu anda çok iyi işler yapmıyoruz. Şehir hayatının üç yönüne bakınca, bu çok daha belirgin hale geliyor: Birincisi, vatandaşlarımızın demokratik kuruluşlarla birlikte hareket etme isteği, ikincisi, şehirlerimizin bütün mensuplarını gerçekten dahil edebilme becerisi, sonuncusu ise, mutlu ve tatmin edici bir hayat yaşamak için bizim kendi becerimiz.
Konu birlikte hareket etmeye geldiğinde ise elimizdeki veriler çok açık. Dünya genelinde, oylamalara katılım oranı seksenlerin sonunda zirvedeyken bu oran, o zamandan beri hiç görülmemiş bir şekilde düşüyor. Eğer bu oranlar ulusal seviyede düşük ve şehir seviyesinde ise durum gerçekten sıkıntılı. Geçtiğimiz iki yılda dünyanın en eski ve en sağlam demokrasilerine sahip olan iki ülke; A.B.D ve Fransa yurt genelinde yerel seçimler yaptı. Fransa'da oylamaya katılım rekor derecede düşüktü. Neredeyse vatandaşların yüzde kırkı sandıklara gitmemeye karar verdi. A.B.D'de ise bu oran daha da ürkütücü. Bazı Amerikan şehirlerinde katılım oranı yüzde beş civarındaydı. Bu durumu iyice anlamanızı istiyorum. Burada, içinde yaşayan insanların yüzde doksanbeşinin kendi liderlerini seçmenin önemsiz olduğunu düşündüğü demokratik şehirlerden bahsediyoruz. Dört milyon nüfuslu Los Angeles şehri, belediye başkanını sadece 200.000 biraz aşkın oy ile seçti. Bu, Los Angeles'ın son 100 yılda gördüğü en düşük katılımcı sayısıydı. Tam burada, benim şehrim Rio'da, geçen belediye başkanı seçiminde oy vermenin zorunlu olmasına rağmen, seçmenlerin neredeyse yüzde 30'u ya geçersiz oy verdi ya da evlerinde kalıp ceza ödemeyi tercih etti.
Konu kapsamlılık olduğu zaman bizim şehirlerimiz de pek başarılı sayılmazlar ve bunun kanıtını bulmak için çok uzağa bakmanıza gerek yok. Rio, inanılmaz derecede bir eşitsizlikler şehri. Burası Leblon. Leblon, Rio'nun en zengin semti. Burası da Complexo do Alemão. Burası, şehrin 70.000'den fazla en fakir sakininin yaşadığı yer. Leblon'daki İGİ, İnsani Gelişmişlik Endeksi 0.967. Bu değer Norveç'ten, İsviçre'den veya İsveç'ten daha yüksek. Complexo do Alemão'nun İnsanı Gelişmişlik Endeksi 0.711. Bu miktar ise Cezayir ve Gabon'un İnsani Gelişim Endeksleri'nin arasında bir yerde. Yani Rio, bir çok Güney şehrinde olduğu gibi Avrupa'nın Kuzeyinden Sahra Çölü'nün ortasına yarım saate gidebileceğiniz bir yer. Tabi kendi aracınızla giderseniz. Eğer toplu taşıma kullanırsanız, bu süre iki saat civarında.
Son olarak, belki de en önemlisi sağladıkları inanılmaz ilişki zenginliğiyle şehirler, insan mutluluğunun geliştiği ideal yerler haline gelebilir. İnsanlar arasında olmayı severiz. Bizler sosyal hayvanlarız. Gelin görün ki, şehirleşmenin zirve yaptığı ülkelerdeki şehirler bizi artık mutlu edemiyor gibi görünüyor. ABD nüfusu geçtiğimiz 30 yılda mutlulukta genel bir düşüşe maruz kaldı. Bunun temel sebebi ise şu: Amerikan tarzı şehirleşme, kaliteli halka açık yerlerin birçok Amerikan şehrinde yok olmasına neden oldu. Sonuç olarak, bizi mutlu eden sosyal ilişkilerde bir düşüş yaşandığı gözlendi. Bir çok araştırma, yalnızlığın arttığını, dayanışmanın, dürüstlüğün, sosyal ve kentsel katılımın ise azaldığını gösteriyor.
Peki önem vermemizi sağlayacak şehirleri kurmaya nasıl başlayacağız? En önemli varlıkları olan, olağanüstü çeşitliliğe değer veren insanların yaşadığı şehirleri nasıl kuracağız? Bizi mutlu eden şehirleri... Şehirlerimizin şuanki halini değiştirmek istiyorsak, bizim de kesinlikle, elimizdeki sonuçları veren karar verme süreçlerimizi değiştirmek zorunda olduğumuza inanıyorum. Bizim bir katılım devrimine ihtiyacımız var. Hem de acilen. Vatandaşlık görevi olarak sadece oy verme düşüncesi pek bir anlam ifade etmiyor artık. İnsanlar kendilerine bir kaç senede bir, başkalarına yetkilerini devretme zamanı geldiğinde, güçlü bireylermiş gibi davranılmasından sıkılmış durumdalar. Eğer Haziran 2013'te Brezilya'yı kasıp kavuran protestolar bize herhangi bir şey öğretmiş ise, o da; ne zaman gücümüzü sandığın dışında kullanmaya çalışsak dayak yiyoruz, aşağılanıyoruz ya da tutuklanıyoruz. Artık bunun değişmesi gerek. Çünkü değiştiğinde, insanlar sadece temsil yapıları ile tekrar etkileşmeyle kalmayıp aynı zamanda bu yapıları doğrudan, işlevsel ve topluca karar verilecek şekilde tamamlayıcı olacaklardır. Kapsayıcı doğası gereği eşitsizliğe saldıran bu karar verme şekli şehirlerimizi değiştirebilir, yaşamamız için daha iyi yerlere dönüştürebilir.
Ama burada açık bir aldatmaca var: Geniş kitlelerin katılımını ve gücün yeniden dağılımını sağlamak lojistik bir kabusa dönüşebilir. İşte tam da bu noktada teknoloji imdadımıza yetişip insanların aynı odada bulunmasına gerek kalmadan, organize olmasını, iletişime geçmesini ve kararlar almasını kolaylaştırabilir.
Ne yazık ki, konu demokratik süreçleri teşvik etmek olduğunda mülki idareler teknolojiyi tam anlamıyla kullanmıyorlar. Şu ana kadar, bir çok mülki idare teknolojiyi, vatandaşlarını idari birimlere bilgi sağlayan aygıtlara dönüştürme konusunda etkili bir şekilde kullandı: Yoldaki çukurlar, devrilmiş ağaçlar ya da kırık lambalar. Daha küçük boyutta, idareciler şehirlerdeki insanları çoktan kendileri adına verilmiş olan kararların sonuçlarını geliştirmek adına davet ettiler. Tıpkı 8 yaşındayken annemin bana bir seçeneğim olduğunu söylediği gibi: 8'den önce yatmış olmalıydım ama pembe ya da mavi pijamamı seçebilirdim. Bu katılım değil. Aslında yöneticiler önemli konularda katılımı sağlamak için teknoloji kullanımında iyi değiller. Bütçeyi nasıl pay ettiğimiz, arazilerimizi nasıl kullandığımız ve doğal kaynaklarımız nasıl idare ettiğimiz. Bunlar, kendilerini şehirlerimizde gösteren küresel sorunları gerçekten etkileyebilecek kararlar.
İyi haber ise, evet sizinle paylaşabileceğim iyi haberlerim de var, bunları yapmak için idarecilerden medet ummaya gerek yok. Vatandaşların kendi katılım yapılarını oluşturabileceklerine inanmam için haklı sebeplerim var. 3 yıl önce, Meu Rio adında bir organizasyonun kuruluşunda yer aldım. Rio şehrinde yaşayan insanların önemsedikleri sebepleri ve yerleri organize etmelerini ve ve o sebep ve yerleri hergün etkilemelerini kolaylaştırdık. Geçtiğimiz üç yıl içinde, Meu Rio, Rio şehrinde 160.000 kişilik bir iletişim ağına ulaştı. Bu üyelerin yaklaşık yüzde 40'ı yaşları 20 ile 29 arasında olan gençler. Bu, bugün Rio şehrinde bu yaştaki her 15 gençten biri demek.
Üyelerimiz arasından bu küçük sevimli kız, Bia, sağ tarafta olan. Bia, henüz 11 yaşındayken bizim araçlarımızdan birini kullanarak başladığı mücadele ile gittiği devlet okulunun yıkılmasını engelledi. Bia'nın okulu aslında ülkedeki en iyi devlet okullarından biri ama bu okul, Rio De Janerio hükumeti tarafından yıkılacaktı. Hem de, gayet ciddiyim, Dünya Kupası için bir otopark yapılmak üzere. Bia, bir mücadele başlattı, bizler de okulunu 7/24 kamera ile takip ediyorduk. Aylar sonra, hükumet fikrini değiştirdi. Bia'nın okulu yıkılmadı.
Bir de Jovita var. Kendisi inanılmaz bir kadın. Kızı 10 yıl önce kaybolmuş. O günden beri, kızını arıyordu. Bu arayışında ilk önce yalnız olmadığını gördü. Sadece geçtiğimiz 2013 yılında, Rio eyaletinde 6.000 kişi kayboldu. Buna rağmen, kayıp vakalarıyla ilgilenen merkezileşmiş bir istihbarat sisteminin olmadığını farketti. Diğer Brezilya şehirlerinde bu sistem kayıp kişi vakalarının yüzde 80'inin çözümüne katkı sağlamıştı. Bir kampanya başlattı, İçişleri Bakanı, kayıp şahıslar konusuna yoğunlaşmasını talep eden 16.000 e-posta aldıktan sonra harekete geçti ve bu konuda uzmanlaşmış bir emniyet birimi kurmaya başladı. Geçen ay bu birim halka açıldığında Jovita oradaydı ve süslenmiş röportaj veriyordu.
Sonra Leandro var. Leandro kenar mahallelerde yaşayan inanılmaz biri. Varoşlarda geri dönüşüm projesini başlattı. Geçen yılın sonu, 16 Aralık'ta Rio de Janerio Eyaletin'den bir tahliye emri aldı. Kendisine iki yıldır kullandığı alanı boşaltması için iki hafta veriliyordu. Düşünce, yeri bir inşaat alanına çevirmeyi planlayan bir imarcıya devretmekti. Leandro bizim araçlarımızdan birini kullanarak mücadelesine başladı, "Düdüklü Tencere" Bia ve Jovita'nın kullandığının aynısı. Hükümet Noel Arifesinde fikrini değiştirdi.
Bu yaşananlar beni mutlu ediyor, ama sadece mutlu sonları oldukları için değil. Beni mutlu ediyor çünkü hepsinin mutlu bir başlangıcı var. Bia'nın okulundaki Okul Aile Birliği şimdi okulun alanını daha da genişletmek için projeler geliştiriyor. Leandro'nun projesini Rio'daki diğer az gelirli topluluklara taşımakla ilgili hırslı planları var. Jovita ise kurulmasına önayak olduğu emniyet biriminde gönüllü olarak çalışıyor. Bia, Jovita ve Leandro vatandaşların ve dünyadaki mülki idarelerin görmesi gereken bir gerçeğin yaşayan örnekleri: Biz hazırız. Vatandaşlar olarak, kendi ortak kaderlerimize karar vermeye hazırız. Çünkü biliyoruz ki, gücü dağıtma şeklimiz, herkese ne kadar değer verdiğimize dair çok şey anlatmakta. Çünkü biliyoruz ki, bu tetikleme ve yerel politikaya katılım bizim bir başkasıyla olan ilişkimize gerçekten değer verdiğimizin bir kanıtı ve biz bunu dünya çapında, her şehirde yapmaya hazırız. "Bizim Şehrimiz" isimli ağ ile, Meu Rio takımı olarak öğrendiklerimizi kendi şehirlerinde de benzer girişimlerde bulunmak isteyen kişilerle paylaşmayı umuyoruz. Biz bunu zaten inanılmaz sonuçlarla Sao Paulo'da yapmaya başladık. Bunu tüm dünyadaki şehirlere vatandaş odaklı ağ yoluyla götürmek, bizi teşvik eden, mücadele etmemizi sağlayan ve bize şehir hayatına gerçekten dahil olmayı hatırlatan vatandaşlar tarafından yönlendirilen kuruluşlar ile yaymak istiyoruz.
Karar vermek bize kalmış okul isteyip istemediğimiz ya da otopark yerleri, toplum odaklı geri dönüşüm proeleri ya da şantiyeler, birbaşınalık veya dayanışma, araba veya otobüsler ve bunu şimdi yapmak bizim sorumluluğumuz kendimiz için, ailelerimiz için, hayatlarımızı değerli kılan kişiler için, inanılmaz yaratıcılık için, şehirlerimizi oluşturan güzellikler için, tüm problemlerine rağmen zamanımızın en büyük buluşu bu.
Obrigado. Teşekkürler.
(Alkışlar)