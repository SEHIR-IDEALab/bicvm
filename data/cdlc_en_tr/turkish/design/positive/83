1960'da hâlâ bir öğrenciyken barınmayı araştırmak üzere Kuzey Amerika'ya seyahat bursu kazandım. Ülkeyi dolaştık. Bütün büyük şehirlerdeki çok katlı kamu konutlarını gördük: New York, Philadelphia. Başka seçeneği olmayanlar yaşıyordu buralarda. Sonra banliyöden banliyöye dolaştık ve şöyle düşünerek döndüm, apartmanları yeniden icat etmeliyiz. Bunu yapmanın başka bir yolu olmalı. Banliyöleri böyle devam ettiremeyiz. O zaman hadi her üniteye bir evin özelliklerini veren bir bina tasarlayalım.
Habitat bahçelerle dolu olmalı, doğayla temas hâlinde, koridorlar yerine sokaklar. Tasarruf sağlamak için prefabrik olarak yaptık ve işte neredeyse 50 yıl sonraki hâli. Yaşamak için çok arzu edilen bir yer. Artık kültür mirası bir bina, ama yaygınlaşmadı.
1973'te Çin'e ilk gezimi yaptım. Kültür Devrimi'ydi. Ülkeyi dolaştık, mimarlar ve planlamacılarla görüştük. Bu o zamanki Pekin, Pekin veya Şanghay'da bir tek yüksek bina yoktu. Shenzhen henüz bir şehir bile değildi. Hemen hemen hiç araba yoktu. Otuz yıl sonra, bugünkü Pekin işte bu. Bu Hong Kong. Eğer varlıklıysanız, burada yaşarsınız; eğer yoksulsanız, burada yaşarsınız. Yoğunluğu fazla ve sadece Asya'da bu böyle değil. São Paulo'da bir helikopterde 45 dakika boyunca çok katlı binaların 19. yüzyıla ait az katlı ortamını tükettiğini görerek dolaşabilirsiniz. Bununla birlikte kalabalık ortaya çıkar ve hareket kabiliyetimizi yitiririz vesaire.
Bu sebeple, birkaç sene önce geriye bakıp Habitat'ı yeniden düşünmeye karar verdik. Daha ekonomik yapabilir miydik? Bugün yaygın olan kalabalıklarla bu hayat kalitesine sahiden erişebilir miydik? Fark ettik ki, bu yalnızca ışıkla ilgili, güneşle ilgili, doğayla ilgili, fraktal hâle getirmekle ilgili. Dışarıyla daha fazla teması olması için binanın yüzeyini açabilir miyiz?
Bir dizi model ortaya çıkardık: Ekonomik modeller, inşası daha ucuz ve daha kompakt. İnsanların kendi evlerini tasarlayabildikleri ve kendi bahçelerini yaratabildikleri ev katmanları. Sonra New York'u örnek çalışma olarak ele almaya karar verdik ve Aşağı Manhattan'a baktık. Manhattan'daki bütün yerleşim alanının haritasını çıkardık. Soldaki bugünkü Manhattan: Evler mavi; ofis binaları, mağazalar kırmızı. Sağda ise yeniden şekillendirdik: Ofis binaları tabanı oluşturuyor ve üzerinde 75 kat yükselenler de apartman daireleri. 25. katta havada bir cadde var, halka açık bir cadde. Havayı geçiriyor. İnsanlar için bahçeler ve açık alanlar var, hemen hemen her ünite kendine ait özel bir bahçeye sahip ve her yerde halka açık alanlar var. En önemlisi havayı geçiriyor, açık. Şehirde bir duvar veya set oluşturmuyor ve ışık her yere nüfuz ediyor.
Son iki veya üç yılda Asya'daki gerçek yaşam projelerinde aslında ilk kez Habitat'ın yaşam kalitesinin farkına varıyoruz. Bu Çin'deki Qinhuangdao'da: Orta gelir düzeyi için evler, ki burada her dairenin üç saat gün ışığı alması için bir yönetmelik mevcut. Bu, kış gün dönümünde ölçülüyor. Singapur'da inşaat hâlinde, yine orta gelirliler için evler, bahçeler, halka açık caddeler ve parklar vesaire. Ve Colombo.
Bir meseleye daha değinmek istiyorum, o da kamusal alanın tasarımı. Yüksek binalarla inşa etmeye başladıktan yüzyıl sonra, yüksek katlı binaların nasıl şehri oluştururken, kamusal alanı yaratırken yapı taşı hâline geldiğini anlamaya başladık. Singapur'da bir imkânımız vardı: 10 milyon fit kare, oldukça yüksek yoğunlukta. Dış ve iç mekân konsepti alınarak, yoğun şehir yaşamıyla gezinti yerleri ve parklar entegre edildi. Yani bunlar dış mekân alanları ve iç mekân alanları, birinden diğerine geçebiliyorsunuz, doğayla temas var ve en anlamlısı da yapının her seviyesinde halka açık bahçeler ve açık alanlar var: Platformun tepesinde, kuleleri çıkıp sonunda çatıda, gök parkı, iki buçuk dönüm, koşu parkurları, restoranlar ve dünyanın en uzun yüzme havuzu. Beş dakika içerisinde bütün anlatabileceğim işte bu kadar.
Teşekkürler.
(Alkış)