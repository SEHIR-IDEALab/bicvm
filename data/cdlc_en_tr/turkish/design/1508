Bir şiir okuyarak başlayacağım. "Ah, sevgili dişçi: Lastik parmakların ağzımda ... sesin yumuşak ve boğuk ... maskeni indir sevgili dişçi, maskeni indir."
(Gülüşmeler)
Tamam, bu sunumda, beyinlerinizin sağ tarafını epeyce ciddi bir antremana sokacağım. Pek çok imge göreceksiniz ve bunlar her zaman bahsettiğim konuyla ilişkili olmayacaklar. Yani, beyinlerinizi ikiye bölmenize ve bir yanda imajlar akarken diğer yanda beni dinlemenize ihtiyacım var. Ben kişisel hikayesi dönüşümsel olan insanlardan biriyim. Grafik tasarım ve tipografiyle geçirilen 20 senenin ardından, altı yıl önce sevdiğim bir şeyi yaparak geçinmek gibi alçakgönüllü bir amaçla kendimin ve çoğu grafik tasarımcının çalıştığı yöntemden vazgeçip, işimde kişisel bir yaklaşım yakalamanın peşine düştüm. Ama garip bir şey oldu. Garip bir biçimde popüler oldum. Güncel işim sıklıkla ne haltlar döndüğünü kendime sormama sebep olacak kadar beni şaşırtan bir şekilde insanlarla bağlantı kuruyormuş gibi gözüküyor. Yavaş yavaş anlıyorum ki, yaptığım şeyin çekiciliği ne yaptığımdan ziyade neden yaptığımla bağlantılı olabilir.
Şimdilerde kendimi bir grafik sanatçısı olarak tanıtıyorum. Bir grafik tasarımcı olarak yaptığım iş stratejiyi izlemekken, şimdiki işim egomun liderliğinde kalbimi ve ilgi alanlarımı bana ve müşteriye yararlı olabilecek bir biçimde takip ediyor. Şimdi, bu, tasarım dünyasında sapkınlıktır. Ego, grafik tasarımın içinde yer almamalıdır. Ancak benim için, istisnasız, işi ne kadar bana ait ve kişisel bir çalışma olarak görürsem, iş de o kadar başarılı, tatmin edici, ilginç ve kendisini satar hale geliyor. Bir şekilde ortalama tasarım düşüncesinin dışında yer alıyorum. Başkaları ölçülebilir sonuçlara bakarken ben daha manevi değerlerle ilgileniyorum. Mesela, neşelendiriyor mu? Hayret veriyor mu? Merak uyandırıyor mu?
Bu arada, bu bilimsel bir şema. Açıklamaya vaktim yok ama DNA ve RNA ile ilgili olduğunu söyleyebilirim. Görsel işlere karşı kendime has yaratıcı bir yaklaşımım var. Çalışırken beni ilgilendiren şeyler görsel yapı, sürpriz ve düşünerek bir sonuca varmayı gerektirmektir. Bu nedenden dolayı, özellikle sistemlere ve desenlere yakınlık duyuyorum. Beynimin nasıl çalıştığıyla ilgili size bir kaç örnek vereceğim.
Bu, Birleşik Krallık'ta yayımlanan The Guardian gazetesi için yaptığım bir çalışma. G2 adında bir dergileri var. Ve, bu 2007 bulmaca özel sayısı için. Kendisi düşündürücü. Bir seri döşeme üniteleri tasarlayarak başladım. Bu döşeme parçaları, şekillerinin içinde harf formlarında parçalar olacak biçimde özel olarak tasarlandılar, böylece, ben de bu parçaları bir araya getirip soyut desenin içinde harfleri ve kelimeleri oluşturabilecektim. Ayrıca bu parçaları sadece döndürerek, ters çevirerek ve farklı yönlerde birleştirerek düzenli ya da soyut desenler oluşturmakta kullanabildim. İşte "puzzle" (bulmaca) kelimesi. Ve burada da soyut çerçevesiyle beraber. Görebildiğiniz gibi okuması bir hayli zor. Ama tek yapmam gereken harf formlarının belli alanlarını doldurmak, ve arka plandakı desenden harfleri ortaya çıkartabiliyorum. Ama belki böyle biraz fazla belli oluyor. Arka plana biraz renk ekleyebilirim ve biraz da harflerin kendilerine. Bu yolla sanat direktörüyle beraber çalışarak okuyucular için bir bilmece olabilecek şekilde doğru noktaya ulaşıyorum. Okuyucular okumaları gereken bir şey olduğunu fark ediyorlar, fakat okumaları imkansız da değil.
Sıra dışı malzemeler ve sıradan malzemelerin sıra dışı kullanımlarına da ilgi duyuyorum. Bu malzemenin doğal özelliklerini etkin biçimde kullanmayı ve ayrıca onu nasıl kendi amacıma göre yönlendireceğimi çözmemi gerektiriyor. Sonuç olarak benim amacım beklenmeyen bir şey yaratmak. Şimdiye kadar üç kez TED konuşmacısı olan Stefan Sagmeister için şekerle çalıştım. Bu proje aslında benim mutfak masamda başladı. Tüm hayatım boyunca kahvaltıda tahıl yedim. Ve bu süre boyunca masaya şeker döküp, onlarla parmaklarımla oynadım. Sonunda bu tekniği bir çizim yaratmak için kullandım. Tekniği bir kez daha Stefan'ın kitabı "Thing in My Life I've Learned So Far" için altı çalışma yaratmakta kullandım. Bu çalışmalar herhangi bir eskiz olmadan, beyaz bir yüzeye şekeri döküp daha sonra bu yığından harfler ve çizimler elde etmek için onlarla oynarak elde edildi. Yakın bir zamanda ayrıca kaba makarnayı ince barok çerçeveler yapmak için kullandım. Ve bu, hazırladığım bir kitabın bir bölümü için. Bölümün konusu şeref üzerine. Biraz beklenmedik olsa da, bir şekilde çocukların ebeveynlerine vermek için yaptıkları ya da okulda yapıp ailelerine verdikleri ve kendi içinde bir onur biçimi olan makarna elişine atıfta bulunuyor. Bu, evde bulunan kalaylı varakla ne yapabileceğiniz. Peki, öyleyse, benim evde bulunan kalaylı varakla ne yapabileceğim.
(Gülüşmeler)
Tasarımda sorgulamaya yol açtığı için merak etmeye ilgi duyuyorum. Merak ediyorum derken kast ettiğim, sorguluyorum. Merakı yaşamak demek, huşu duymak demek. Şu anda üzerinde çalıştığım kitapta tavuskuşu gibi azametli bir görsel sunumla kendi fikirlerimi ve sorgularımı keşfederken kelimenin eş anlamlarıyla da oynuyorum. Dünya harikalarla dolu. Fakat grafik tasarım dünyası çoğunlukla öyle değil. Yazılarımı, baştan çıkarıcı bir güç olarak kelime ve görüntü arasındaki dayanışmayı kullanan bir kitap için deneme tahtası olarak kullanıyorum. Bence dinlerin doğru anladığı şeylerden biri de görsel mucizelerin mesaj vermek için kullanılmasıdır. Sanatın ve ve enformasyonun gerçek birleşmesinin yetişkin edebiyatında üzücü derecede az kullanıldığını düşünüyorum. Entellektüel zenginliğin arttırılması için neden görsel zenginliğin daha fazla kullanılmadığı beni hayrete düşürüyor. Böyle işlere baktığımız zaman onları çocuk edebiyatıyla ilişkilendirmeye meyilliyiz. Süslü grafiklerin içeriğin ciddiyetini azalttığına dair bir yargı var. Ama umuyorum ki, bu algıyı değiştirme fırsatım olur. Bu kitap oldukça uzun bir vakit alıyor. Ama neredeyse bitirdim.
Bir nedenle konuşmamda bir ara vermenin iyi olacağını düşündüm. Ve şimdi, kendime ve size toparlamamız için küçük bir an.
(Gülüşmeler)
Bu sevgililer günü kartlarını yapıyorum. 2005'ten beri geniş çaplı olarak sevgililer günü kartları yolluyorum. Bunlar benim 2005 ve 2006 yıllarından kartlarım. Bunun gibi tek bir resim hazırlayıp herkese yollarak başlamıştım. Ama 2007'de aklıma adres listemdeki herkes için kartları ayrı ayrı elle çizmek gibi aptal bir fikir geldi. Listemi 150 kişiye indirdim. Ve her bir kişi için ona özel kartı çizip, üstüne ismini yazdım, numaralandırdım, imzaladım ve yolladım. İster inanın ister inanmayın bunu zaman kazandıran bir yöntem olarak düşünmüştüm. O yılın başında çok meşguldüm, ve tek bir kartı tasarlamak ve basmak için ne zaman vaktim olacağını bilmiyordum. Seyahat ederken parça parça yapabileceğimi düşünmüştüm. Tam bu şekilde sonuçlanmadı. Anlatması uzun bir hikaye ancak hepsini zamanında yetiştirdim ve çok güzel karşılandılar. Neredeyse %100 cevap aldım. (Gülüşmeler) Cevap vermeyenler benden asla bir şey almayacaklar.
(Gülüşmeler)
Geçen sene, sevgililer gününe çok daha kavramsal yaklaştım. İnsanların posta kutularında gizemli bir aşk mektubunun bir parçasını bulmaları gibi bir fikrim vardı. Bulacakları parçanın onlar adına yazılmamış ya da benim tarafımdan imzalanmamış ama onların "bu da neyin nesi" diye düşünmelerini sağlayacak bir şey olmasını istedim. Özellikle birbiriyle ilişkisi olmayan dört sayfa yazdım. Bunun dört farklı versiyonu vardı. Mektupları bir cümlenin ortasında başlayıp ortasında bitecek şekilde yazdım. Bir taraftan herhangi bir isim ya da yer belirtmekten kaçındığım için evrensel, ama bir yandan da kişiseldiler. İnsanların, onlar için de yazılmış olabilecek bir aşk mektubuymuş gibi hissetmelerini sağlayacak bir şeyler almalarını istedim. Bunlardan birini şimdi sizlere okuyacağım.
"Bundan hiç bir zaman emin olamadın, ama seni temin ederim ki senin bu garip utangaçlığın çok sevimli. Sadece kabul et, bu parçan gülümsediğin zaman kaçıyor ve biz, fark edenler onu kaçarken yakalamaktan mutluyuz. Seninle geçirilen zaman küçük kuşları kovalamak ve yakalamak gibi, ama çizikler ve kuş boku olmadan." (Gülüşmeler) "Bu demektir ki, düşüncelerin ve kelimelerin uçar ve ok gibi fırlar, bazı zamanlar sinirlenmişcesine ele geçmez, ama yakalanıp incelendiklerinde -- ah, nasıl bir mucize. Nasıl da leziz bir ödül. Seninle zaman geçirilmez, sadece toplanır -- aynı zamanda hem saklamak umuduyla hem de serbest bırakarak anlar toplanır. İmkansız mı? Bence değil. Biliyorum, seni utandırıyor. Seni kızarırken görebileceğime eminim. Ama sana bunları söylemeliyim çünkü bazen duyuyorum ki kendinden şüphe ediyormuşsun, ve kendinin gerçekte ne kadar muhteşem, ilham verici ve enfes olduğunu bilmiyor olabileceğini düşünmek çok kırıcı ve sen gerçekten ..."
(Gülüşmeler)
(Alkış)
Bir kaç gün sonra Sevgililer Günü. Ve bu parçalar dünyanın pek çok yerinde posta kutularına varıyorlar. Bu sene aklıma, gerçekten parlak bir fikir olduğunu söylemeliyim, sevgililer günü kartlarını kullanılmış noel kartlarından lazerle kesme fikri geldi. Arkadaşlarımdan bana kullanılmış noel kartlarını yollamalarını rica ettim. Ve bunlardan 500 adet hazırladım. Her biri tamamen farklı. Onlara gerçekten bayıldım. Söyleyeceğim fazla bir şey yok. Oldukça iyi sonuçlandılar.
İşim üzerinde çokca vakit harcarım. Son zamanlarda düşündüğüm şeylerden biri de neyin değeceği. Hayatımı ve zamanımı bu şekilde kullanmaya neyin değeceği. Ticari dünyada çalışırken bu ara sıra uğraşmak zorunda kaldığım bir konu. Evet, bazen para bana hükmediyor. Ama eninde sonunda bunun değecek bir amaç olmadığını düşünüyorum. Benim için bir şeyi değer kılanlar, kimlerle ya da kimin için çalıştığım, çalışma şartlarım ve ulaşabildiğim insanlar. Kimin için diye sorabilirim. Ne söylüyor? Ve ne yapıyor?
Dünyayı, hayatı değiştiren fikirleri ve teknolojileri düşünen, büyük resmi gören, inanılmaz derecede akıllı insanların bulunduğu bu konferansta benim gibi birinin sahneye gelip konuşmasının zor olduğunu söylemeliyim. Tasarımcılar ve görsel sanatlarla uğraşanlar arasında yeterince katkıda bulunmadığımızı hissetmek çok yaygındır. Daha da kötüsü, tek yaptığımız çöplükleri doldurmaya katkıda bulunmak. İşte burada, size bazı şirin imajlar gösterip estetik hakkında konuşuyorum. Şuna inanıyorum ki, toplumda gerçek yaratıcı görsel işler çok önemlidir.
Benim kitaplardan, her türde dergiden, ettiğim sohbetlerden, filmlerden ilham almam gibi kitle iletişim araçlarına koyduğum ilginç, sıradışı, merak uyandıran, belki akılda sorular yaratan işlerim insanların hayal güçlerine ektiğim tohumlardır. Kimin, ne zaman onlardan bir şeyler alıp başka bir şeye dönüştüreceğini bilemezsiniz. Çünkü ilham, bulaşıcıdır. Benim bir parçam bir oyun yazarına, bir romancıya ya da bir bilim insanına ilham verebilir ve bu da karşılığında bir doktora veya bir hayırsevere veya bir bebek bakıcısına ilham veren bir tohuma dönüşebilir. Bu dönüşümü sayısallaştıramaz, takip edemez ya da ölçemezsiniz. Toplumda ölçemediğimiz şeylerin değerlerini küçümsemeye meyilliyizdir.
Ama tam işleyen zengin bir toplumun hayalgücünün ve ilhamın çarklarını döndürmek ve büyütmek için tüm yönlerden ve tüm disiplinlerden gelen bu tohumlara ihtiyacı olduğunu düşünüyorum. Bu nedenle yaptığım işi yapıyorum, ve bu nedenle işim için bu kadar vakit ve çaba harcıyorum, ve bu nedenle güzel sanatların izole ve kapalı dünyasına karşılık ticari ve umumi alanda çalışmayı tercih ediyorum. Çünkü olabildiğince çok insanın işlerimi görmesini, algılamasını, onlara çekilmesini ve onlardan bir şeyler alabilmelerini istiyorum. Bu dünyadaki değerli ve kısıtlı zamanımı bu şekilde harcamaya değdiğini düşünüyorum. Bunu size de göstermeme izin verdiğiniz için teşekkür ederim.
(Alkış)