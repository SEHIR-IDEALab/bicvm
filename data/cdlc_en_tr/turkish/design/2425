Kaçınız Alfred Hitchcock'un "Kuşlar" filmini izledi? Bu filmden gerçekten korkanınız var mı? Varsa salondan çıkmak isteyebilirsiniz. (Gülüşmeler) Bu gördüğünüz, kargalar için bir otomat makinesi. Son birkaç gündür, birçoğunuz bana: "Bu fikri nasıl buldun?" "Bunun üzerinde çalışmaya nasıl başladın?" diye soruyorsunuz. Bu da tıpkı diğer büyük fikirler ya da kurtulamadığınız bir sürü fikir gibi, bir kokteyl partisinde başladı. Yaklaşık 10 sene önce, bir arkadaşımla bir kokteyldeydik ve ben orada oturmuş, onun kargalardan şikayet edişini, kargaların bahçesine doluşup, her tarafı mahvettiklerini dinliyordum. Bana sahiden kargaların kökünü kazımamız gerektiğini anlatıyordu. Etrafı dağıtıp kirlettikleri için onları öldürmemiz şartmış. Ona saçmaladığını, onları faydalı işlerde kullanmak için eğitmemiz gerektiğini söyledim. O da bunun imkânsız olduğunu söyledi.
Eminim ki, siz de birisinin size bir şeyin imkânsız olduğunu söylemesini son derece sinir bozucu buluyorsunuzdur. Sonraki 10 senede, boş zamanlarımı kargalar hakkında okuma yaparak geçirdim. (Gülüşmeler) 10 sene sonunda, nihayet eşim bana "Bak, şu durmadan bahsettiğin otomat makinesini artık yapman lazım" dedi. Ve ben de yaptım. Bunu ilginç bulmamın bir nedeni, genişleyen yaşam alanımız nedeniyle nesilleri tükenmekte olan canlı türlerinin farkındayken; hiçbirimizin şu anda yaşamakta olan, hayatta kalmış bütün bu canlı türlerini önemsemediğini fark etmemdi. Özellikle sıçanlar, hamam böcekleri ve kargalar gibi sinantropik türleri, yani insan ekolojisine uyum sağlayan türleri kastediyorum.
Bu hayvanları incelerken, onların hiper-uyum sağladıklarını keşfettim. Bizimle bir arada yaşama konusunda fazlasıyla ustalaşmışlar. Bunu karşılığında, bizler de onları her fırsatta öldürmeye çabalıyoruz. Ve böylece onları asalaklığa yönlendiriyoruz. Çeşitli sebeplerle, onların farklı yaşam biçimlerine adapte olmalarına yol açıyoruz. Örneğin, sıçanlar üreme konusunda son derece duyarlılar. Ve hamam böceklerinden kurtulmaya çalışan herkesin bildiği gibi, hamam böcekleri kullandığımız zehirlere karşı bağışıklık kazanmışlardır. Ben de her iki tarafa da faydası olacak bir şey yapsam diye düşündüm. O zaman, ikimizin de faydalanabileceği bir şey yapalım ve bu canlı türleriyle yeni ilişkiler kurabileceğimiz bir yol bulalım. Bu yüzden, bu otomat makinesini yaptım. Bu otomatın öyküsü eğer kargalar hakkında bilginiz varsa daha ilgi çekici oluyor. Görünen o ki, kargalar sadece insanlarla beraber yaşamıyorlar; aslında bu sayede kuvvetleniyorlar. Onlara gezegenimizde Kuzey Kutbu Bölgesi ve Güney Amerika'nın güney ucu dışında her yerde rastlayabilirsiniz. Ve tüm bu bölgelerde, insanlardan 5 km uzaktaki yerlerde onlara rastlamanız çok nadirdir. Yani, belki onlar hakkında düşünmeyiz; ama onlar her zaman etrafımızdalar. Ve şaşırtıcı değil ama, mevcut nüfus artışının doğal sonucu olarak, günümüzde insanların yarısından çoğu şehirlerde yaşıyor. Ve bunun yanında, nüfus artışının yüzde doksanı şehirlerde gerçekleşiyor. Kargalarda da bir nüfus patlaması görüyoruz. Kuşların sayısı bize daha da yüksek bir artış görebileceğimizi gösteriyor. Bu, pek de sürpriz bir şey değil. Ama beni asıl şaşırtan şey, kuşların bu duruma oldukça tuhaf bir yolla uyum sağlamasını fark etmemdi. Ve bununla ilgili bir örnek göstereceğim. İşte bu Betty. Kendisi bir Yeni Kaledonya kargası. Ve bu kargalar yabani ortamda böcek ve bunun gibi şeyleri odun parçalarından çıkarmak için çubuk kullanıyorlar. Burada, bir borudan et parçasını çıkarmaya çalışıyor. Ama araştırmacıların bir hatası vardı. Kenarda bir tel parçası unutarak her şeyi berbat ettiler. Ve bu karga daha önce böyle bir şeyi yapmamıştı. Görüyorsunuz, bu yaptığı işe yaramıyor. Ve buna uyum sağladı. İşte bu tamamen istemli bir hareket. Bunu daha önce hiç yapmamıştı. Kimse ona bir teli kanca şekline getirmeyi öğretmedi veya nasıl olacağını göstermedi. Ama tamamen kendi başına başardı. Bunu daha önce hiç görmediğini unutmayın. Evet. (Gülüşmeler) Evet, tamamdır. (Alkışlar) İşte bu nokta, araştırmacıları dehşete düşürüyor. (Gülüşmeler) Yani, biz kargaların gerçekten de zeki olduğu hakkında gitgide daha fazla bilgi ediniyorduk. Onların beyinleri orantılı, şempanzelerinkiyle aynı oranda uyumlu. Onların sahip olduğu çok yönlü zekâya dair bir sürü anekdot var. Örneğin İsveç'te, kargalar balıkçıların ağları buzların içine salmasını bekliyorlar. Ve balıkçılar uzaklaştığı zaman, kargalar gidip makarayı geri sarıyorlar ve balık veya yemleri yiyorlar. Balıkçılar için gerçekten sinir bozucu. Tamamen farklı bir durum olarak, Washington Üniversitesi'nde, birkaç yıl önce, kampüste bazı kargaları yakaladıkları bir deney yapıyorlardı. Öğrencilerden bazıları dışarı çıktı ve birkaç kargayı yakalayıp içeri getirdi. Onların kilosunu, boyunu vs. ölçtü ve sonra onları tekrardan serbest bıraktı. Ve eğlenceli tarafı şuydu ki: Bu kargalar, haftanın geri kalanında, bu öğrenciler ne zaman kampüste dolaşsalar, onlara gaklayıp etraflarında uçuşarak hayatlarını bir nebze de olsa perişan ettiler. Bir sonraki hafta da aynı durum devam edince pek de eğlenceli olmamaya başladı. Ve sonraki ay. Ve de yaz tatili sonrasında. Sonunda mezun olup kampüsü terk ettiler, eminim ki kurtulduklarına sevinmişlerdi, bir süre sonra geri döndüklerinde, kargaların onları hâlâ hatırladıklarını gördüler. Alınan ders şu ki, kargaları sinirlendirmeyin. Bundan böyle, Washington Üniversitesi'ndeki kargalarla çalışan öğrenciler bunu kocaman bir peruk ve maske takarak yapıyorlar. (Gülüşmeler) Bu bayağı enteresan. Yani kargaların gerçekten akıllı olduklarını biliyoruz, fakat bu konuyu irdeledikçe, daha fazla şey buldum, onların daha da belirgin bir şekilde uyum sağlamasıyla ilgili. Video: Kargalar bu yeni kentsel çevrede yaşam alanı oluşturmakta oldukça yetenekli hale gelmişler. Japonya'daki bu şehirde, normalde yemeyi başaramayacakları bir besini yemenin bir yolunu bulmuşlar: Onu trafiğin ortasına bırakmak. Şimdiki sorun ise parçaları ezilmeden toplamak. Işığın trafiği durdurmasını bekle, sonrasında da kırılmış cevizi güven içinde topla. (Gülüşmeler) (Alkışlar) Joshua Klein: Evet, evet. Oldukça ilginç. Burada önemli olan, kargaların arabaları cevizleri kırmak için kullanması değildir. Aslında bu, kargalar için eski bir durum. Bu 10 yıl önce, Tokyo'nun dışında kalan Sendai şehrindeki bir sürücü kursunda gerçekleşti. Ve o zamandan beri, çevredeki bütün kargalar bu yöntemi kavradılar. Ve şimdi 5 km içindeki bölgede bulunan tüm kargalar kaldırımda duruyor, öğlen yemeklerini toplamayı bekliyorlar. Yani, birbirlerinden öğreniyorlar. Ve araştırma bunu doğruluyor. Görünüşe göre, ebeveynler yavrularına öğretiyorlar. Onlar da kendi akranlarından öğrendiler. Düşmanlarından öğrendiler. Biraz daha zamanım olursa, bu durumu daha iyi açıklamak için size kargaların ihanetiyle ilgili bir olay anlatacağım. Kültürel bir uyum geliştirdikleri ortada olan bir durum. Ve dün öğrendik ki, insanların başına bela olmaya başlayan Pandora'nın kutusu bu ve onu kargalarla beraber görmeye başlıyoruz. Çok çabuk ve kolay bir şekilde çevrelerindeki yeni sorunlara ve kaynaklara uyum sağlamaya elverişliler. Bu da, şehirde yaşayanlar için oldukça kullanışlı bir durum. Etrafta bir sürü karga olduğunu biliyoruz. Onların oldukça akıllı olduklarını ve birbirlerine öğrettiklerini keşfettik. Ve bu durum netlik kazanınca, yapmam gereken bariz şeyin bir otomat makinesi geliştirmek olduğunu fark ettim. İşte yaptığımız şey buydu. Bu, kargalar için bir otomat makinesi. Ve Skinner'in 4 aşamadan oluşan davranış şekillendirme eğitimine dayanıyor. Gayet basit. Temelde yaptığımız şu: Bu makineyi boş bir alana yerleştiriyoruz veya kargaların yoğun olarak bulunduğu bir yere, sonra bozuk paraları ve fıstıkları makinenin altına koyuyoruz. Ve zamanla kargalar gelip, fıstıkları yiyorlar ve sonra oradaki makineye alışıyorlar. Ve sonunda tüm fıstıkları bitiyorlar. Sonrasında yem kabında fıstıklar bulunduğunu görüyorlar ve sıçrayıp yemeye başlıyorlar. Sonra gidiyorlar ve makine başka bozuk para ve fıstık bırakıyor ve eğer bir kargaysanız, böyle yaşamak gerçekten harika. İstediğin zaman geri dönüp kendine bir fıstık alabilirsin. Artık makineye iyice alışmaya başladıkları zaman, kargaların geri dönüşüyle ilgilendik. Şimdi, makinenin sesine alıştılar ve sürekli geri geliyorlar ve bozuk para yığınının içinden fıstıkları arayıp buluyorlar. Ve bu durumdan oldukça memnun oldukları zaman gidip onları şaşırtıyoruz. Ve şimdi onlara sadece bozuk para verdiğimiz üçüncü aşamaya geçiyoruz. Hepimizin güzel bir şeye alışınca olacağı gibi, bu durum onları çok sinirlendiriyor. Doğada bir şey ararken yaptıkları şeyi uyguluyorlar: Gagalarıyla yollarındaki şeyleri temizliyorlar. Ve burada yaptıkları zaman, bozuk parayı delikten içeriye atıyorlar ve bu onlara bir fıstık veriyor. Ve bu, bir süre böyle gidiyor. Kargalar yapmaları gereken şeyin, ortaya çıkıp bozuk paranın gelmesini beklemek, onu deliğe atmak ve sonrasında fıstığı almak olduğunu öğreniyorlar. Ve bunda iyi ve rahat olunca, sonraki aşamaya geçiyoruz: Ortaya çıkıyorlar ve hiçbir şey olmuyor. Ve işte burada kargalar ve diğer hayvanlar arasındaki farkı görüyoruz. Mesela sincaplar, ortaya çıkıp, fıstığı bekler ve giderlerdi. Geri gelir, fıstığı arar ve giderlerdi. Bunu sıkılana dek belki 6-7 kez yaparlardı, sonra çekip giderler ve trafikte oynarlardı. Diğer yanda kargalar, ortaya çıkıp denerler ve bir yolunu bulurlar. Bu makinenin onlarla üç farklı davranış aşamasıyla dalga geçtiğini biliyorlar. (Gülüşmeler) Daha fazlası olduğunu biliyorlar. Bu yüzden onu dürtüklüyorlar, gagalıyorlar ve buna benzer şeyler. Ve sonunda bir karganın aklına parlak bir fikir geliyor: "Hey, ilk aşamadan, yerlerde bir sürü bozuk para duruyordu", aşağıya inip, bir tanesini alıyor ve deliğe bırakıyor. Ve sonra yarış başlıyor. Bu karga bir süre tek başına fıstığın tadını çıkarıyor, ta ki arkadaşları nasıl yapılacağını öğrenene kadar ve hadi bakalım. Burada benim için önemli olan, kargaları fıstık toplamak için eğitebileceğimiz değil. Dikkat edin, her sene kaybedilen 216 milyon dolar değerinde bozukluk var, ama kargalara yaptığım yatırımın getirisine güvenmek konusunda emin değilim. Bunun yerine, bence biraz daha derin yaklaşalım. Bence bu kargalar başka şeyler için eğitilebilir. Mesela, niye onları maç sonrasında stadyumdaki çöpleri toplamak için eğitmeyelim ki? Veya atılan elektroniklerden değerli parçaları bulmak için? Belki de arama ve kurtarma için? Tüm bunların benim için asıl önemli noktası şu ki, bu canlılarla karşılıklı fayda sağlayan sistemler bulabiliriz. Diğer canlı türleriyle onları yok etmeyi içermeyen etkileşim yolları bulabiliriz, ama bu yolların iki tarafa da faydası olan bir dengede olması lazım. Çok teşekkürler. (Alkışlar)