Westminster ve Whitehall'ın sakin ortamından uzaklaştığım için ne kadar mutlu olduğumu söyleyebilir miyim?
Bu, Kim. Dokuz yaşında Vietnam'lı bir kız çocuğu, sırtı napalmla mahvolmuş, ve o, Amerikan ulusunun vicdanını uyandırarak Vietnam savaşının sonunu başlattı. Bu da Birhan, 1980'lerdeki Live Aid'i başlatan Etiyopya'lı kız, kurtarıldığında ölümden sadece on beş dakika uzaklıktaydı, ve kurtarıldığındaki fotoğraf tüm dünyayı dolaştı. Burası Tiananmen Meydanı. Tankın önündeki bir adam, tüm dünyaya direnişin bir resmi, bir sembolü oldu. Sonraki ise Sudanlı kız, ölümünden birkaç dakika önce, peşinde bir akbaba dolanırken, Öyle bir resim ki, tüm dünyayı dolaşıp insanları şok ederek, yoksulluğa karşı hareketi başlatan. Bu da Neda, sadece birkaç hafta önce babasıyla birlikte katıldığı bir gösteri de vurularak öldürülen İranlı kız, doğal olarak, YouTube neslinin şimdiki odak noktası olmuş durumda.
Peki, tüm bu fotoğraflar ve olayların ortak noktası nedir? Hepsinin ortak noktası, gördüklerimizin önceden göremediklerimizi ortaya çıkarmasıdır. Ortaya çıkansa: Bizleri bir insan topluluğu haline getiren sempati bağları ve şefkat bağlarıdır. Bu fotoğraflar bizlerin başkalarının acılarını, uzaktan da olsa, hissettiğimizi gösteriyor. Bense tüm bu fotoğrafların, bizlerin kendimizden daha büyük bir şeylere inandığımızı gösterdiğine inanıyorum. Bu fotoğraflar, tüm dinlerde, tüm inançlarda, tüm kıtalarda, sadece başkalarının acılarını paylaşmanın, ve kendimizden daha büyük bir şeylere inanmanın yanında, bizlere, bir şeylerin yanlış olduğunu gördüğümüzde yanlışlıkları düzeltmek, sakatlıkları yoluna koymak ve sorunları ıslah etmek adına bir görev yükleyen cinsten ahlaki bir anlayışın varolduğunu gösteriyor.
İsveç Başbakanı Olof Palme'nin Ronald Reagan'ı 1980'lerde Amerika'da ziyareti hakkında bir hikaye var. Palme Amerika'ya varmadan Reagan sormuş - ki Olof Palme Sosyal Demokrat bir başbakandı - "Bu adam komunist değil midir?" Cevap, "Hayır, Sayın Başkan, kendisi bir anti-komünist", olur. Ve Ronald Reagan şöyle der, "Ne tür bir komünist olduğu beni ilgilendirmez!" (Gülüşmeler) Ronald Reagan, İsveç'in Sosyal Demokrat Başbakanı Olaf Palme'ye, "Peki, siz neye inanıyorsunuz? Zenginleri lağvetmeği mi istiyorsunuz?", diye sorar. O da, "Hayır, Ben yoksulları lağvetmek istiyorum." diye cevap verir. Bizim sorumluluğumuz, herkese kendi potansiyelini gerçekleştirebilmesi için bir şans tanımaktır.
Bence, her ne dine mensup olursa olsun, inançlı ya da inançsız olsun, tüm insanların paylaştığı ortak bir ahlaki anlayış ve küresel bir etik var. Ama bence yeni olan şey, bugün bizler, tüm dünyayla anında ve sınırsız bir şekilde iletişim kurma yeterliliğine sahibiz. Bugün, bizler, yüzyüze asla buluşmadığımız, fakat internet ya da diğer çağdaş iletişim araçlarıyla buluşabileceğimiz insanlarla ortak bir zemin bularak, organize olarak, ilgili olduğumuz adaletsizlikler ya da sorunlar hakkında kolektif bir hareket oluşturma kapasitesine sahibiz. ve inanıyorum ki bu, insanlık tarihinde benzersiz bir çağ olabilir, ve ben bunu gerçek küresel bir toplumun yaratımı olarak görüyorum.
İki yüz sene öncesine köle ticaretinin, William Wilberforce ve diğer protestocular tarafından baskılandığı döneme gidelim. Tüm Britanya'da protestolar düzenlediler. Uzun süre sonucunda kamuoyunu kazanabildiler. Ama kampanyanın başarılı olması yirmi dört yılı buldu. Eğer, insanların kalplerini ve desteğini kazanabilmek için çağdaş iletişim araçlarını kullanabilselerdi ellerindeki fotoğraflarla neler yapabilirlerdi?
Eglantyne Jebb'i ele alalım, Save the Children'ı doksan sene önce kuran kadın. Avusturya'da, Birinci Dünya Savaşı nedeniyle dağılan ailelerin çocuklarının başlarına gelenlerden o kadar etkilenmişti ki, kendisini Britanya'da bir şeyler yapmak zorunda hissetti fakat halkı, sonucunda Save The Children'ın, ki şimdilerde iyi tanınan ve dünya üzerindeki en başarılı uluslararası kuruluşlardan biridir, doğumuna sebep olacak olan, Royal Albert Hall'daki yürüyüşe katılmaları için ev ev dolaşıp, broşür broşür bilgilendirmesi gerekti. Peki, eğer elinde günümüzün iletişim araçları olsaydı, hakkında hemen harekete geçilmesi gereken bu adaletsizlikle ilgili bir bilinç geliştirmek için neler yapabilirdi?
Şimdi son on senede olanlara bakalım: Yıl 2001, Filipinler, Başkan Estrada -- Bir milyon insan, yapılan yolsuzluklar hakkında birbirlerine kısa mesaj gönderdi, ve sonunda rejim yıkıldı, buna da "coup de text" (Kısa Mesaj Darbesi), dendi. Ardından geçtiğimiz sene Robert Mugabe yönetimindeki Zimbabve'nin ilk seçimi... İnsanların cep telefonlarının kameralarını kullanarak, oy merkezlerinde olan biteni fotoğraflamasından ötürü, başkanın seçimi kendi istediği şekilde sonuçlandırması mümkün olmadı. Ya da blogcu Burma rahiplerini ele alalım, bu bloglar dünyaya ülkelerindeki baskı rejimini anlatana kadar kimsenin hiçbir şeyden haberi yoktu, ki insanların hayatlarını kaybetmesi, ve Aung San Suu Kyi'deki insanlara yapılan zulüm, ki birçoğu vicdani suçludur, dinlenilmesi gereken olaylardır. Ya da İran'ı ele alalım, ve insanların İran'da Neda'nın başına gelenlerden sonra yaptıklarını, İran hakkında eleştirel blog yazarlarının adreslerini Tahran, İran olarak değiştirerek, blogcuların güvenlik kuvvetleri tarafından bulunmalarını zorlaştıran insanların yaptıklarını.
Bu yüzdendir ki çağdaş teknolojinin yapabileceklerine bakalım: ahlaki anlayışımızın gücüyle birlikte çağdaş iletişimin gücü ve uluslararası olarak organize olabilme kabiliyetimiz.
Bu, bana kalırsa, bizlere bir topluluk olarak tüm dünyayı temelde değiştirme imkanı tanıyor. Dış politika elitlerin hüküm sürdüğü şekliyle artık mümkün değil; dünya çapında birbirleriyle iletişim kuran blogcular aracılığıyla halkın sesini dinleyerek ancak mümkündür. İkiyüz sene önce sorunumuz kölelikti. Yüzelli sene önce bizimkisi gibi bir ülkede ana sorun, gençlerin ve çocukların eğitim hakkıydı. Yüz sene önce Avrupa'daki çoğu ülkenin sorunu seçme ve seçilme hakkıydı. Elli sene önce kişinin sosyal güvenlik ve refah elde etme hakkıydı. Son elli altmış senede, faşizm, antisemitizm, ırçılık, apartayd, cinsiyet, cinsellik, ve cinsel seçimler üzerinden ayrımcılık gördük; bunların hepsi insanların düzenlediği dünyayı değiştiren kampanyalar sayesinde çözülen sorunlar oldu.
Geçtiğimiz sene Londra'da Nelson Mandela'yla birlikteydim. Doğumgünü ve vakfı için toparlanacak yeni kaynaklar için düzenlenen bir konserdeydim. Amy Winehouse sahneye çıktığında Nelson Mandela'nın yanında oturuyordum, ki büyük bir ayrıcalıktır, ve şarkıcının görünümüne şaşıran Nelson Mandela'ya durumu anlatmaya çalışıyordum, tam o sırada Amy Winehouse, "Nelson Mandela ve benim birçok ortak noktamız var." dedi ve ekledi; "Benim de kocam uzun süreler hapis yattı." (Gülüşmeler) Sonra Nelson Mandela sahneye çıktı ve tümümüzü ilgilendiren mücadelenin ne olduğunu özetledi. Hayatında koca bir dağa tırmandığını, ve bu dağın ırkçı baskıları ve apartaydı önce reddetmek ve sonra altetmek olduğunu söyledi. Daha büyük meydan okumaların, yoksulluk iklim değişikliği, küresel çözümler ve gerçekten küresel bir topluma ihtiyaç duyan küresel sorunların olduğunu söyledi.
Bizler, bunu başarabilecek ilk nesil konumundayız. Küresel bir ahlak ve iletişim kabiliyetlerimizin güçlerini birleştirin, ve şu anda karşı karşıya kaldığımız, çoğu küresel çaptaki, sorunlara karşı küresel olarak organize olun. İklim değişikliği tek bir ülkede çözülemez ancak tüm dünya birlikte çalışırsa çözülebilir. Finansal kriz, ki hepimiz gördük, yalnız Amerika ya da Avrupa tarafından çözülemez; dünyanın birlikte çalışması gerekir. Güvenlik, terörizm, insan hakları ve kalkınma sorunlarını ele alalım: yalnız başına Afrika'da çözülemezler; ya da yalnız başına Amerika ya da Avrupa tarafından çözülemezler. Birlikte çalışmadan bu sorunları çözmemiz mümkün değildir.
O zaman, bana göre, neslimizin en büyük projesi, ilk kez küresel bir ahlak inşaa edilmesi, ve küresel çapta iletişim kurma ve organize olma kabiliyetimizdir; gerçek anlamda küresel bir toplum, bu ahlakı temel alan ve küresel çapta hizmet verebilecek kurumlarla birlikte gelişebilir. Bunu yapma gücünde olan ilk nesil biziz. İklim değişikliğini ele alın. İklim değişikliği diye bir sorunla karşı karşıya olduğumuz gerçeğini biliyoruz, aynı zamanda küresel bir karbon pazarı kurduğumuzda bununla başa çıkabilmeleri için dünyanın en fakir ülkelerine daha çok kaynak aktarmamız gerektiğini de biliyoruz, fakat insanların üzerinde hemfikir olduğu bir sorunla başa çıkabilecek bir kurumun halen olmaması tam bir skandal değil midir? Birkaç ay sonra Kopenhag'dan çıkacak sonuçlardan biri de, tüm dünyanın iklim değişikliği ajandasında ilerlemesini engelleyen sorunlarla başa çıkabilecek küresel bir çevre ajansı kurulacağına dair bir anlaşmadır.
(Alkışlar)
Sadece kurumların yeterli olmamalarının nedeniyse şudur: insanların davranışlarını değiştirmek için onları ikna etmelisiniz, bundan ötürüdür ki, sorumluluk ve doğrulukla oluşan küresel ahlaka nesiller boyunca ihtiyaç duyuyoruz. Finansal krizi ele alalım. Eğer fakir ülkelerdeki insanlar New York'ta ya da Amerika'daki sub-prime morgıç pazarında başlayan bir krizden etkilenebiliyorsa, eğer insanların bu sub-prime ürününün tüm ülkeler arasında defalarca dolaşıp İzlanda bankalarına, ya da Britanya bankalarına ulaşmasından ötürü, en ufak tasarrufları bile kötü etkileniyorsa, işte o zaman ulusal denetleme sistemlerine bel bağlayamazsınız. Uzun vadede istikrar, ekonomik büyüme istihdam ve finansal istikrar için, büyümeyi destekleyebilecek ve bu büyümenin dünyanın refahı lehine paylaştırılması prensibine sahip küresel ekonomik kurumlara ihtiyacımız var.
O zaman bizim neslimiz için bir diğer meydan okuma da, yakın zamanlarda gerçekleşen finansal kalkınmanın son seviyesini oluşturan fikirlerden ziyade, doğruluk ve sorumluluk gibi fikirlerimizi yansıtan küresel kurumlar oluşturmaktır. Sonra, kalkınma konusunu ve ülkelerimizle dünyanın geri kalanıyla, en fakir kısmıyla arasında oluşturulması gereken ortaklıkları ele alalım. Bu idealler için gereken temeller hazır olmamasına rağmen, gelecekte insanların küresel bir ahlak için arzusu ve küresel bir toplum kurmak mümkündür.
Sierra Leone Devlet Başkanıyla görüşüyordum. Bu altı buçuk milyon nüfuslu bir ülke, fakat sadece seksen doktor, iki yüz hemşire, ve yüz yirmi ebeleri var. Bu kadar kısıtlı imkanlarla altı buçuk milyon insan için bir sağlık sistemi oluşturamazsınız.
Ya da Tanzanya'da tanıştığım, Miriam isimli kızı ele alalım. On bir yaşındaydı, ve her iki ebeveyni de AIDSten ölmüştü, hem annesi hem babası. Farklı bakıcı aileler aracılığıyla büyütülmeye çalışılan bir AIDS yetimiydi. Hem HIV, hem de hastasıydı. Bir tarlada karşılaştık, pejmürde bir haldeydi, ayakkabıları dahi yoktu. Onbir yaşındaki herhangi bir kızın gözlerine baktığınızda geleceğe doğru baktıklarını görebilirsiniz, fakat o kızın gözlerinde ayrıca ulaşılamaz bir üzüntü vardı ve o anda o üzüntüyü tüm dünyaya anlatabilseydim, inanıyorum ki tüm HIV/AIDS fonlarının ihtiyacı olan bağışları elde etmek için gerekli olanın tümünü yapmış olurdum.
En zenginle en fakir ülkeler arasında, fakir ülkelerin kendi kendilerine yetebilecekleri bilinciyle ve tarım için gerekli yatırımı da sağlayarak bir köprü kurmalıyız, böylece Afrika yiyecek ithalatçısı değil de, yiyecek ihracatçısı olsun.
Dünyanın dört bir yanındaki ülkelerde yaşanan insan hakları ve güvenlik sorunlarını ele alalım. Burma zincirlenmiş halde, Zimbabve ise bir insanlık trajedisi, Sudan'da önleyebileceğimiz savaşlardan ötürü binlerce insan sebepsiz yere katloldu. Rwanda Çocukları Müzesinde on yaşında bir çocuğun fotoğrafı vardır ve Müze de bir milyon insanın öldüğü Rwanda soykırımında yaşamını yitirenlerin anısına yapılmıştır.
David adında bir çocuğun fotoğrafı. Fotoğrafın yanında çocuğun yaşamı hakkında bilgiler var. "David, yaş on." David: doktor olmak isterdi. En sevdiği sport: football. En çok neden hoşlanır? İnsanları güldürmekten. Nasıl öldü? Ölümüne işkence edilerek. Yine işkence edilerek öldürülen annesine son sözleri: "Merak etme. Birleşmiş Milletler geliyor." Ve biz hiç gelmedik.
O genç oğlan bizim Rwanda'daki zorluk içindeki insanlara yardım edeceğimize dair sözlerimize inandı, ve biz yardım etmedik.
O zaman bu dünyada aynı zamanda çatışmayla kasıp kavrulan yerlerinde barışı sağlamak ve insanı yardım için, ve ayrıca yeniden yapılanma ve güvenlik için kurumları oluşturmalıyız. Bugünkü iddiam şudur. Gerçekten küresel bir toplum oluşturmak için gerekli araçlara sahibiz. Bu küresel toplumun kurumlarını da gayretlerimizle kurabiliriz. Küresel ahlak da doğruluk ve sorumluluğu bu kurumların çalışması için kurumlara aşılayabilir, ama bu neslin ve özellikle de bu on yılın fırsatını, küresel çevre kurumları oluşturmak için, ve finans için, güvenlik ve kalkınma için, diğer insanlara karşı olan sorumluluklarımızı anlamak için, dünyayı birleştirme arzumuz, ve herkesin varolduğunda hemfikir sorunlarımızın çözümü için, hele ki, Amerika'da Başkan Obama, ve dünyanın dört bir yanında çalışan diğer insanlar varken, yitirmemeliyiz.
Anlatılır ki, Eski Roma'da Çiçero konuştuğunda, dinleyenler birbirlerine dönüp, "İyi konuşma", derlermiş. Aynı zamanda, yine Eski Roma'da, Demosthenes konuştuğunda, dinleyenler birbirlerine dönüp, "İyi konuşma", demezlermiş. "Haydi yola koyulalım" derlermiş. Küresel topluma doğru yürüyor olmalıyız. Teşekkürler.
(Alkışlar)