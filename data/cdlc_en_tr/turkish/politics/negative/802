Beynin bilgiyi nasıl işlediğini araştırıyorum. Yani beynin dış dünyadan bilgiyi alıp bunu nasıl elektriksel aktivite dizilerine çevirdiğini, ve bu dizileri bişeyler yapmak için nasıl kullandığını araştırıyorum -- --görmek, duymak, bir nesneye uzanmak gibi. Ben gerçekten sade bir bilimciyim, klinisyen değilim, fakat , protez cihazlar üretme amacıyla bu aktivite dizileri hakkında öğrendiklerimi kullanmak için son bir buçuk sene içerisinde değişmeye başladım ve bu gün yapmak istediğim bunun bir örneğini size göstermek. Bu gerçekten ilk deneysel girişimimiz. Bu görme engelliliği tedavi etmek için protez bir cihazın geliştirilmesi.
Problemi anlatayım. Amerika'da 10 milyon, tüm dünyada ise bundan çok daha fazla görme engelli, sarı nokta hastalığı gibi retina hastalıkları yüzünden görememekte ve onlar için yapılabilecek pek bir şey yok. Bazı ilaç tedavileri var, fakat bunlar nüfusun çok az bir kısmında yararlı olabiliyor. Bu yüzden hastaların çoğu için tekrar görebilme umutlarının en büyüğü protez aygıtlarda. Sorun ise halihazırdaki protez cihazlar iyi çalışmıyorlar. Sağlayabildikleri görüş hâlâ oldukça sınırlı. Bu cihazlarla parlak ışıklar gibi basit şeyleri ve yüksek zıtlığa sahip kenarları görmek mümkün, fakat normal görüşe yakın bir görüş mümkün değil.
Bu gün size uzun zamandır üzerinde çalıştığımız ve bu konuda bir fark yaratma potansiyeline sahip bir cihazdan bahsedeceğim, bu cihaz çok daha etkili ve size nasıl çalıştığını göstermek istiyorum. Tamam, şimdi biraz normal retinanın nasıl çalıştığına bakalım ki çözmeye çalıştığımız problemi görün. İşte retina. Burada bir resim, retina ve beyin var. Bir şeye baktığınızda buradaki bebek yüzü gibi bir resime mesela, resimden yansıyan ışık gözünüzde retinaya düşüyor, ve burada ön-yüz hücrelerine, fotoreseptörlere düşüyor. Sonra retinal devre, orta kısım, fotoreseptörlerden gelen veri üzerinde işlemler uyguluyor, bu verideki bilgiyi çıkarıyor ve o bilgiyi koda dönüştürüyor. Ve kod beyine gönderilen elektrik darbeleri örüntüsü formunda, yani önemli olan görüntü sonuçta bir koda dönüştürülüyor. Ve kod dediğimde, mecazi olarak değil tam anlamıyla koddan bahsediyorum. Mesela bu darbe dizileri aslında "bebek yüzü" anlamına geliyor ve beyin bu darbe dizilerini aldığında, orada olanın bir bebeğin yüzü olduğunu anlıyor, eğer farklı bir dizi alsaydı aldığı diziye göre orada olanın, atıyorum, bir köpek veya bir ev olduğunu anlayabilirdi. Herneyse, fikri anladınız.
Ve tabi ki, gerçek hayatta, herşey dinamik, yani herşey sürekli değişiyor, darbe dizileri de sürekli değişiyor, çünkü izlediğiniz dünya da sürekli değişiyor. Gördüğünüz gibi karmaşık bir problem. Her milisaniyede gözünüzden çıkarak beyninize giden ve beyninize o an ne gördüğünü bildiren bu darbe dizileri var. Peki sağlıklı bir insan maküler dejenerasyon gibi retinal dejeneratif bir hastalık geçirdiğinde ne olur? Önyüz hücreleri ölür, fotoreseptörler ölür ve zamanla bütün hücreler ve bunları birbirine bağlayan devreler de ölür. Sonunda elinizde tek kalan beyine sinyalleri gönderen buradaki çıkış hücreleridir, fakat bütün bu dejenerasyon sebebiyle onlarda artık sinyal gönderemezler. Çünkü hiçbir girdi alamazlar, yani artık bu kişinin beyni hiçbir görsel veri alamamaktadır -- yani kişi artık bir görme engellidir.
Şimdi bu probleme bir çözüm, retina çıkış hücrelerine sinyal gönderecek ön-yüz devresinin yaptığı işi taklit edecek bir aygıt geliştirmektir, böylece retina çıkış hücreleri kendi normal görevleri olan beyne sinyal gönderme işini yapabilirler. Bu üzerinde çalıştığımız konuydu ve protez cihazımızın yaptığı iş de buydu. Cihaz iki parçadan oluşuyor, birisi kodlayıcı diğeri ise dönüştürücü. Kodlayıcı tam olarak biraz önce söylediğim şeyi yapıyor. ön-yüz devresinin yaptıklarını taklit ediyor -- görüntüyü alıyor ve bunu retinanın koduna dönüştürüyor. Ardından dönüştürücü çıkış hücrelerinin kodu beyine iletmesini sağlıyor, ve böylece normal retinal çıkış üretebilen retinal bir protez elde etmiş oluyoruz. Böylece tamamen kör bir retina, hiç önyüz devresi olmasa dahi, hiç bir fototoreseptörü olmasa dahi, beynin anlayabileceği normal sinyaller üretip beyine gönderebilecek hale geliyor. Şimdiye kadar hiç bir cihaz bunu yapamamıştı.
Tamam, kodlayıcı ve ne yaptığı hakkında bir iki söz etmek istiyorum, çünkü bu, işin gerçekten önemli bir parçası, ilginç ve harika. 'Harika' kelimesi burda tam doğru kullanılmamış olabilir, fakat siz ne demek istediğimi anladınız. Kodlayıcı elektronik çiplerin üzerinde gerçekleyebileceğimiz matematiksel formülleri kullanarak retinal devrenin yerine geçiyor, gerçekten retinal devrenin tam kalbinin yerine geçiyor. Yani sadece matematik. Bir başka deyişle retinanın bileşenlerini gerçekten değiştiriyor değiliz. Her farklı hücre tipi için minik farklı aygıt yapıyor değiliz. Sadece retinanın yaptıklarını matematiksel formüllerle özetliyoruz. Ve böylece, bir manada bu eşitlikler, kod kitabına benzer bir görev görüyor. Bir görüntü geliyor, bazı eşitliklerden geçiyor, ve buradan aynen normal bir retinanın üreteceği şekilde elektrik darbe dizileri çıkıyor.
Şimdi biraz laf yerine iş yapalım ve gerçekten de normal çıkış üretebildiğimizi gösterip, bunun sonuçlarının neler olabileceğinden bahsedelim. Burada üç çıkış dizisi kümesi var. En üstte olan normal bir hayvandan alınmış, ortadaki ise burada anlattığımız kodlayıcı-dönüştürücü ile tedavi edilmiş kör bir hayvandan alınmış, en alttaki ise standart protez tedavisi uygulanmış kör bir hayvandan alınmış. Yani en alttaki dizi kümesi, kodlayıcı olmadan sadece ışık sensörlerinden oluşan ve şu an bulunabilecek son teknoloji ile elde edebileceğiniz durumu gösteriyor. Bizim yaptığımız ise günlük hayatta gördüğümüz şeylerin -- insanların, bebeklerin, park banklarının ve bunun gibi sıradan şeylerin görüntülerini bu üç grup hayvana gösterip, retinalarının tepkilerini kaydetmekti. Sadece bilginiz olsun diye söylüyorum, her kutu bir çok hücrenin çıkış dizisini gösteriyor, ve önceki slaytlarda olduğu gibi, her satır farklı bir hucre, ve bu uzun datayı gösterebilmek için bu dizileri biraz küçültüp incelttim.
Gördüğünüz gibi kodlayıcı-dönüştürücü ile tedavi edilmiş kör bir hayvandan alınan çıkış dizileri normal çıkış dizilerine gerçekten oldukça benziyor -- kusursuz değil, fakat oldukça iyi -- ve standart protez ile tedavi edilmiş kör bir hayvandan alınan diziler ise normal dizilere benzemiyor. Yani standart yöntem ile, hücreler çıkış üretiyor, bu çıkış normal çıkış dizilerine benzemiyor çünkü doğru kodlar kendilerine gelmiyor. Bu ne kadar önemli ? Hastanın görebilmesinde bunun potansiyel etkisi nedir ? Şimdi bu soruları kısa bir şekilde cevaplayan bir deney göstereceğim, tabii ki konu ile ilgili başka bir çok veri var, eğer ilgilenirseniz, fazlasını göstermekten memnun olurum. Deneyin adı yeniden inşa deneyi. Bu kayıtlardan bir anı seçip retinanın o an ne gördüğünü sorduk? Retinanın o an gördüğü görüntüyü bu çıkış dizilerinden çıkartabilir miyiz ?
Bu deneyi standart metottan ve bizim kodlayıcı-dönüştürücü metodumuzdan alınan dizilere uyguladığımızda çıkan sonuçları göstereceğim. Standart yöntem ile başlıyoruz. Gördüğünüz gibi oldukça sınırlı, ve çıkış dizileri doğru kodda olmadığı için orada ne olduğu hakkında fikir vermesi açısından oldukça sınırlı. Orada bir şey olduğunu görebiliyorsunuz, fakat ne olduğu yeterince belirgin değil, ve yine ilk başta söylediğime geliyorum, standart yöntem ile hastalar yüksek zıtlığa sahip kenarları görebilir, ışığı görebilir, fakat bundan ilerisine gidemez. Peki, resim neydi ? Bir bebeğin yüzüydü. Peki bizim yaklaşımımızda ne oldu, yani kod kısmını eklediğimizde ? Gördüğünüz gibi çok daha iyi . Bir bebeğin yüzü olduğunu söyleyebilmenin ötesinde bu bebeğin yüzü olduğunu da söyleyebilirsiniz, ki bu gerçekten zor bir iş. Solda sadece kodlayıcının olması durumu gösteriliyor, sağda ise kör bir retina ve kodlayıcı-dönüştürücü olması durumu. Fakat burada gerçekten önemli olan kodlayıcı, çünkü kodlayıcıyı farklı dönüştürücülerle birleştirebiliriz.
Bu gerçekten ilk denediğimizdi. Standart metot hakkında bir şey söylemek istiyorum. Kör bir retinayı yanıt verebilir hale getirme fikri bile ilk çıktığında sadece gerçekten heyecan verici bir fikirdi. Fakat bu sınırlayıcı faktör vardı, kod meselesi, hücrelerin nasıl daha iyi yanıt verebilir hale getirilip normal yanıtlar oluşturmasının sağlanması, işte bu bizim katkımızdı. Şimdi özetlemek istiyorum, tabii daha önce de bahsettiğim gibi, eğer ilgileniyorsanız çok fazla veri var, fakat burada sadece beyin ile beynin kendi dilinde iletişim kurulabilmesi temel fikrini vermek, ve bunu yapabilmenin potansiyel gücünden bahsetmek istiyorum. Yani durumumuz, iletişimin beyinden aygıta doğru olduğu motor protezlerinden oldukça farklı. Burada dış dünyadan beyin ile iletişim kurup beynin bu iletişimi anlaması gerekiyor.
Son olarak söylemek istediğim şey, bu fikrin genelleştirilebileceğinin altının çizilmesi gerektiğidir. Yani retinanın kodunu bulmak için kullandığımız stratejinin aynısını diğer bölgelerin kodunu bulmak için de kullanabiliriz, örneğin, işitme sistemi, ya da hareket sistemi için, yani işitme engellilerin veya felçlilerin tedavisinde kullanabiliriz. Yani aynen retinadaki zarar görmüş devreyi atlayarak retinanın çıkış hücrelerine erişebildiğimiz gibi, kulak salyangozundaki zarar görmüş devreyi atlayarak işitme sinirlerine erişebilir, beyin kabuğundaki zarar görmüş kısmı atlayarak felç sebebiyle oluşmuş açıklığı kapatabiliriz.
Şu basit mesajla bitirmek istiyorum: bu kodu anlamak gerçekten, gerçekten önemli, Eğer bu kodu anlayabilirsek, şu an bize imkansız gibi görünen bir çok şey yapılabilir hale gelecek. Teşekkürler.
(Alkışlar)