Bu size garip gelebilir ama bence robotlar, bize daha iyi bir insan olmamız için ilham verebilir. Ben Bethlehem Çelik ile ünlü Bethlehem, Pennsylvania'da büyüdüm. Babam mühendisti ve ben küçükken bana neyin nasıl çalıştığını öğretiyordu. Model roketler ve slot arabalar gibi projeler yapardık. Bu, birlikte yaptığımız go-kart. Direksiyondaki benim yanımdakiler de kızkardeşim ve o zamanki en iyi arkadaşım ve bir gün, babam eve geldi, ben 10 yaşındaydım, yemek masasına geldi ve yeni projemizin robot yapmak olduğunu açıkladı.
Bir robot. Çok heyecanlanmıştım, çünkü okulda Kevin adında bir kabadayı vardı ve bana sataşıyordu, çünkü sınıftaki tek Yahudi çocuk bendim. Bu iş ile ilgili çalışmaya başlamak için sabırsızlanıyordum çünkü robotumu Kevin ile tanıştırabilecektim. (Gülüşmeler) (Robot sesleri)
Ama babamın aklındaki robot böyle değildi. Babam bir krom kaplama fabrikası sahibiydi ve ağır çelik parçaları kimyasal tankları arasında taşımaları gerekiyordu, dolayısıyla bunun gibi ağır yük kaldırabilecek endüstriyel bir robota ihtiyacı vardı.
Ama babam da istediği robotu elde edemedi. Birlikte senelerce çalıştık, ama 1970'lerde amatörlerin kullanabileceği bir teknoloji henüz yoktu. Dolayısıyla Babam bu tür işleri eliyle yapmaya devam etti ve birkaç sene sonra, babama kanser teşhisi konuldu.
Yapmaya çalıştığımız robotun ona anlatmaya çalıştığı şey ağırlık kaldırmakla ilgili değildi. Zehirli kimyasallara maruz kalmakla ilgili uyarıyordu. O sırada babam anlamadı ve lösemiye yakalandı ve 45 yaşında vefat etti. Yıkılmıştım ve birlikte yapmaya çalıştığımız robotu asla unutmadım. Üniversitedeyken onun gibi mühendislik okumaya karar verdim. Sonra Carnegie Mellon'a gittim ve robotik üzerine doktoramı yaptım. O zamandan beri robotlar üzerine çalışıyorum.
Size bugün dört robot projesinden ve beni daha iyi bir insan olmak için nasıl etkilediklerinden bahsetmek istiyorum. 1993'te USC'de genç bir profesördüm ve kendi robotik laboratuvarımı kuruyordum ve o sene World Wide Web çıktı. Hatta hatırlıyorum, beni bundan haberdar edenler öğrencilerimdi ve şaşkınlık içindeydik. Bununla oynamaya başladık ve o akşam, bu yeni, global arayüzü, dünyadaki herhangi bir kişinin laboratuvarımızdaki robotu kullanmasını sağlamak için kullanabileceğimizi farkettik
Dövüştürmek veya endüstriyel işler yaptırmak yerine bitki eken bir robot yapıp bu robotu en ortaya koymaya ve adını Telegarden koymaya karar verdik. Ve robotun elindeki tutacak bölümüne bir kamera koyup özel komutlar ve yazılımlar yazdık ki dünyanın heryerinden insanlar içeri girebilsin ve ekrana tıklayarak robotu hareket ettirebilsin ve bahçeyi ziyaret edebilsin. Ayrıca sizin katılıp, uzaktan bahçeyi sulamamıza yardım etmenizi sağlayan başka bir yazılım kurduk ve eğer birkaç kez sularsanız, size ekmeniz için kendi tohumunuzu veriyorduk.
Bu bir projeydi, bir mühendislik projesiydi ve tasarımı, sistem tasarımı üzerine makaleler yayınladık ama ayrıca biz bunu bir sanat eseri olarak gördük. İlk senesinden sonra, Avusturya'daki Ars Electronica Müzesi tarafından lobilerine kurulmak için davet edildi. Yaklaşık 9 yıl boyunca günün 24 saati orada online olduğunu söylemekten mutluluk duyuyorum. O robot, tarihteki tüm robotlardan daha fazla insan tarafından kullanıldı.
Bir gün, durup dururken bir öğrenci beni aradı ve basit ama derin bir soru sordu. "Robot gerçek mi" dedi. Herkes gerçek olduğunu düşünmüştü ve biz de gerçek olduğunu biliyorduk çünkü onunla çalışıyorduk. Ama ben ne demek istediğini anladım, çünkü bir bahçedeki çiçeklerin birkaç tane fotoğrafını çekip sonra bir bilgisayar sisteminde dizinini kurup aslında ortada hiçbir şey yokken gerçek bir robot varmış gibi göstermek mümkündü. Düşündükçe, farkı nasıl anlayacağını söyleyebileceğim iyi bir yanıt bulamadım.
Bu tam, burada, Berkeley'de, bir pozisyon teklifi geldiği sırada olmuştu, buraya geldiğimde, felsefe dalında dünyaca tanınmış bir profesör olan Hubert Dreyfus'u aradım ve bu konuda kendisiyle konuştum, bana "Bu, felsefedeki en eski ve en merkezi problemlerden biridir. Bir ucu kuşkuculara ve diğer ucu Descartes'e kadar dayanır. Epistemolojinin konusu, bir şeyin gerçek olduğunun nasıl bilinebileceğinin çalışmasıdır." dedi.
Sonra o ve ben beraber çalışmaya başladık ve yeni bir terim oluşturduk: telepistemoloji bilginin üzerine uzaktan çalışmak. Önde gelen sanatçıları, mühendisleri ve filozofları bu konu hakkında makale yazmaya davet ettik ve sonuçlar MIT Press'in bu kitabında toplandı. Herkesin doğru olduğuna inandığı şeyi sorgulayan bu öğrenci sayesinde, bu proje bana önemli bir hayat dersi verdi, her zaman varsayımları sorgula.
Size anlatacağım ikinci proje Telegarden'dan çıktı. Telegarden çalışırken insanların birbirleriyle nasıl iletişim kurdukları ve bahçeyle ne yaptıkları benim ve öğrencilerimin ilgisini çekiyordu. Robot bahçeden çıkabilse ve başka bir ilginç çevreye gidebilse ne olur diye düşünmeye başladık. Örneğin, Beyaz Saray'daki bir akşam yemeği davetine katılabilse ne olurdu? (Gülüşmeler) Sistem tasarımına ve kullanıcı arayüzüne, donanımdan daha fazla ilgi duyduğumuzdan dolayı partiye gidecek bir insan yerine robot koymaktansa, robotun yerine bir insan koyalım diye karar verdik. Buna Tele-Aktör adını verdik.
Çok sosyal ve girişken bir insanı aldık ve başına çeşitli ekipman, kamera ve mikrofonlar olan bir kask takıp kablosuz İnternet bağlantısı olan bir sırt çantası verdik ve istediğimiz uzaktaki ilginç bir çevreye gitmesi ve sonra İnternet üzerinden insanların, onun yaşadıklarını deneyimleyebilmeleriydi böylece gördüklerini görebileceklerdi, ama daha da önemlisi, birbirleriyle etkileşime geçerek insanın ne yapacağı hakkında nereye gideceği hakkında fikirler yürüterek ve sonra bunları Tele-Aktöre ileterek katılım sağlayabileceklerdi. Tele-Aktörümüzü San Francisco'daki Webby Ödüllerine götürme şansı elde ettik ve o senenin sunucusu Sam Donaldson'du. Perde kalkmadan önce, ne yapacağımızı Donaldson'a açıklamak için yaklaşık 30 saniyem vardı ve "Tele-Aktör sahnede size katılacak. Bu yeni deneysel bir proje" ve insanlar onu ekranlarında izliyorlar işin içinde kameralar ve mikrofonlar var ve kulağında da bir kulaklık var ağ üzerindeki insanlar ona ne yapması gerektiği hakkında tavsiye veriyorlar." dedim. O da, "Bir saniye, benim yaptığım iş bu." dedi. (Gülüşmeler)
Konsepti çok sevdi, ne zaman ki Tele-Aktör sahneye çıkıp onun yanına yürüdüğünde ve ona dudaklarından kocaman bir öpücük verdiğinde. (Gülüşmeler) Çok şaşırmıştık. Bunun olabileceğini hiç düşünmemiştik. Donaldson çok iyiydi. Karşılığında ona kocaman sarıldı ve her şey iyi gitti. Ama o gece toplanırken Tele-Aktör'e, Tele-Yönetmenlerin Sam Donaldson'u öpmesine nasıl karar verdiklerini sordum. Böyle bir karar vermediklerini söyledi. Tam sahneye çıkmak üzereyken Tele-Yönetmenlerin hala ne yapması gerektiğine karar vermeye çalıştıklarını ve dolayısıyla sahneye çıkıp kendisine en doğal gelen şeyi yaptığını söyledi. (Gülüşmeler) Tele-Aktörün o geceki başarısı çok iyi bir aktris olmasındaydı. İçgüdülerine ne zaman güvenmesi gerektiğini biliyordu dolayısıyla bu proje bana hayatla ilgili başka bir ders verdi, şüphe duyuyorsan, doğaçlama yap. (Gülüşmeler)
Üçüncü proje, babam hastanedeyken yaşadığım deneyimlerden ortaya çıktı. Bir tedavi görüyordu, kemoterapi tedavileri ve brankiterapi adı verilen ilgili bir tedavi daha var. Bu tedavide küçük, radyoaktif tohumlar kanserli tümörleri tedavi etmek için vücuda yerleştiriliyor. Bu, burada görebileceğiniz gibi cerrahların vücuda iğneler sokarak tohumları göndermesi ile yapılıyor ve tüm bunlar, tüm bu iğneler paralel olarak yerleştiriliyor, dolayısıyla bu iğnelerden bazılarının hassas organlara girerek bu organlarda travma ve yan etkilerle sonuçlanan zararlar vermesi çok sık görülüyordu. Öğrencilerim ve ben, iğnelerin farklı açılarla sokulabileceği şekilde sistemi modifiye edip edemeyeceğimizi düşündük.
Bunun simülasyonunu yaptık ve bazı optimizasyon algoritmaları geliştirip simülasyonunu yaptık böylece hassas organlardan kaçınmamıza ramen radyasyon ile tümörlerin kapsanmasını başarabileceğimizi gösterebildik.
Şimdi UCSF'deki doktorlarla ve Johns Hopkins'teki mühendislerle çalışıyoruz ve sonsuz sayıda açı ile iğnelerin sokulmasını sağlayabilecek özel bir tasarım olan bir robot yapıyoruz şu anda, burada görebileceğiniz gibi, hassas organlardan kaçınarak hedeflerine ulaşabiliyorlar. Dolayısıyla iğnelerin paralel olmaları gerektiği varsayımını sorgulamamız sayesinde bu proje bana önemli bir ders verdi: Şüphe duyuyorsan -- Yolun kapalıysa, etrafından dolaş.
Son proje de medikal robotik ile alakalı. Bu da Vinci ameliyat robotu adı verilen bir sistem üzerine kurulan ve satın alınabilen bir cihaz. Dünya çapında 2.000'in üzerinde hastanede kullanılıyor ve amacı, cerrahın kendi çalışma alanında rahatlıkla ameliyatını yapabilmesi ama ameliyatlardaki dikiş atmak gibi çoğu yan görev çok rutin ve sıkıcı ve şu anda bunların tamamı cerrahın kendi özel kontrolü altında gerçekleştiriliyor bu yüzden cerrah zamanla yoruluyor. Biz de düşündük, robotu bu bu yan görevlerin bazılarını gerçekleştirmek için programlayıp cerrahların, ameliyatın daha önemli bölümlerine konsantre olmalarını sağlayabilsek ve hatta robotun bu işleri biraz daha hızlı yapmasını sağlayıp ameliyatın süresini kısaltsak ne olur?
Bir robotu böyle hassas işler yapmak için programlamak zordur ama burada, Berkeley'deki meslektaşım Pieter Abbeel, robotlara örnek üzerinden öğretmek için yeni teknikler geliştirdi. Robotların helikopter uçurmasını, çok ilginç ve güzel akrobatik hareketler yaptırmasını normalde bunları uçuran uzmanları izleyerek sağladı. Biz de bu robotlardan birini aldık. Pieter ve öğrencileriyle çalışmaya başladık ve bir cerrahtan bir görev gerçekleştirmesini istedik robotla yaptığımız şuydu, robottan istediğimiz, cerrah görevi gerçekleştiriyor ve biz robotun hareketlerini kaydediyoruz.
İşte bir örnek, sekiz şeklini kullanacağım, bir sekiz şekli örneği üzerinden izlenecek. Burada robot yaptığında, işte bu robotun şeklinin nasıl göründüğü, bu üç örnek. Bunlar benim gibi bir aceminin yapabileceğinden çok daha iyi ama hala sarsak ve özensiz.
Biz bu örneklerin, verilerin, hepsini kaydedip bir dizi basamakdan geçiyoruz. İlk olarak ses tanımadan, dinamik zaman bükmesi adı verilen bir teknik kullandık, ve bu bizim tüm örnekleri geçici olarak sıraya sokmamızı sağlıyor, sonra Kalman filtrelemesi uyguluyoruz, bu kontrol teorisinden bir teknik ve tüm gürültüyü istatistiksel olarak analiz edip altında yatan ve istenilen eğriyi çıkarmamızı sağlıyor. Şimdi de bu insan örneklerini alıyoruz ki bunların hepsi gürültülü ve kusurlu, ve bunlardan robot için anlamlı görev eğrisi ve kontrol dizisini çıkarıyoruz. Bunu robota uyguladığımızda, neler olduğunu gözlemleyip, tekrarlamalı öğrenme adı verilen bir teknikler dizisini kullanarak kontrolleri ayarlıyoruz. Sonra hızı birazcık arttırıyoruz. Sonuçları gözlemliyoruz, kontrolleri tekrar ayarlıyoruz, ve ne olduğunu gözlemliyoruz. Ve bunu bir çok kez tekrarlıyoruz. İşte sonuç burada. Bu tekrarlanan görev eğrisi ve bu da robotun insan hızında hareketi. Bu, insanın dört katı hızında. Bu, yedi katı. Ve bu da robotun insan hızından 10 kat daha hızlı çalışması. Yani, robotun, ameliyat alt görevi gibi hassas bir görevi insan hızından 10 kat daha hızlı gerçekleştirmesini sağlayabiliyoruz. Yani bu proje de, pratik yapmayı ve öğrenmeyi içerdiğinden, bir şeyi tekrar tekrar yapmayı içerdiğinden, ayrıca da bir ders, bu ders: eğer bir şeyi iyi yapmak istiyorsan, tekrarlamak, tekrarlamak, ve tekrarlamanın yerini hiçbir şey alamaz.
İşte bunlar seneler boyunca robotlar ve robotikten öğrendiğim dört ders, robotik alanı zamanla çok daha iyileşti. Şimdilerde, lise öğrencileri babam ve benim yapmaya çalıştığımız endüstriyel robot gibi robotlar yapabiliyor. Ve şimdi, bir kızım var, adı Odessa. Sekiz yaşında ve o da robotları seviyor. Belki de babadan çocuğa geçiyordur. (Gülüşmeler) Babamla tanışabilmiş olmasını isterdim. Şimdi ona nelerin nasıl çalıştığını öğretebiliyorum, ve birlikte projeler yapabiliyoruz ve bunlardan ne tür dersler öğreneceğini merak ediyorum.
Robotlar, makinelerimiz arasında en insan olanları. Dünyanın tüm sorunlarını çözemezler, ama bence bize öğretecekleri önemli şeyler var. Hepinizi, ilgilendiğiniz yenilikler, istediğiniz makineler üzerine düşünmeye ve size neler söylüyor olabileceklerini düşünmeye davet ediyorum, çünkü içimden bir ses hayalini kurduğumuz teknolojik yeniliklerin ve cihazlarımızın bize daha iyi insanlar olmamız için ilham verebileceğini söylüyor.
Teşekkürler. (Alkış)