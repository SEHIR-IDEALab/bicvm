İyi akşamlar. Eğer geçen haftalar içerisinde diplomatik haberleri takip ettiyseniz, Çin ve A.B.D. arasında Amerikalı şirket Google'a karşı yapılan siber saldırılar konusunda bir tür kriz yaşandığını duymuş olabilirsiniz. Buna dair birçok şey söylendi. Bazı insanlar bunu siber savaş olarak adlandırdı, belki de bu sadece bir casusluk operasyonuydu -- ve açık olarak, çok kötü idare edilmişti. Ancak, bu olay Batı dünyasında bu ortaya çıkan siber silahlar konusunda büyüyen endişeyi gözler önüne seriyor.
Bu silahlar hakikaten tehlikeli. Yeni bir yapıya sahipler: dünyayı dijital bir savaşa sürükleyebilirler ve bu da silahlı bir çatışmaya dönüşebilir. Bu sanal silahlar fiziksel dünyayı da mahvedebilir. 1982'de, Soğuk Savaş'ın ortasında Sovyet Sibirya'da bir boru hattı 3 kilotonluk bir şiddetle patladı, bu da Hiroşima bombasının şiddetinin dörtte biri kadar. Bugün biliyoruz ki -- bu bilgi Ronald Reagan'ın A.B.D. Hava Kuvvetleri eski sekreteri Thomas Reed tarafından açığa çıkarıldı -- bu patlama aslında CIA'in bir sabotaj operasyonunun sonucuydu, o boru hattının BT yönetim sistemine gizlice girmeyi başardılar.
Daha yakın zamanda, A.B.D. devleti Eylül 2008'de, Brezilya'nın Espirito Santo eyaletinde 3 milyondan fazla insanın, siber korsanların gerçekleştirdiği bir şantaj operasyonu kurbanı olduğunu ve karanlığa gömüldüğünü açıkladı. Amerikalılar için daha da endişe verici şey, Aralık 2008'de, yücelerin yücesi Irak ve Afganistan'daki savaşları yöneten merkez komuta CENTCOM'un BT sistemlerine bilgisayar korsanları tarafından gizlice girilmiş olabilir. Kullandıkları şeyse basit ve virüslü USB çubukları. Ve bu USB çubuklarıyla, CENTCOM'un sistemlerine girerek herşeyi görebilir ve duyabilir ve belki de bazılarını bozabilirlerdi. Sonuç olarak, Amerikalılar tehdidi çok ciddiye alıyorlar. A.B.D. Genelkurmay Başkanı Yardımıcısı General James Cartwright'ın Kongre'ye sunduğu rapordaki sözleriyle, siber saldırılar kitle imha silahları kadar güçlü olabilir. Dahası, Amerikalılar siber savaş kapasitesi oluşturmak için gelecek beş yılda 30 milyardan fazla para harcamaya karar verdiler.
Ve bugün dünyanın her yerinde Kuzey Kore ya da hatta İran gibi ülkeler tarafından kurulmuş siber savaş birimleri ile, bir siber silah yarışı görüyoruz. Buna rağmen, Pentagon ya da Fransa Savunma Bakanlığı sözcülerinden hiçbir zaman duymayacağınız şey sorunun düşmanın kim olduğu değil, aslında siber silahların yapısının ne olduğu. Ve neden olduğunu anlamak için, asırlar boyunca askeri teknolojilerin nasıl dünya barışını sağladığına ya da yok ettiğine bakmalıyız. Örneğin, eğer TEDxParis'i 350 yıl önce yapsaydık, o günün askeri yeniliği hakkında konuşuyor olurduk -- büyük Vauban tarzı tahkimatı -- ve dünyada ya da Avrupa'da bir istikrar dönemini öngörürdük ki 1650 ve 1750 arasında Avrupa'da durum hakikaten öyleydi.
Aynı şekilde, eğer bu konuşmayı 30 ya da 40 yıl önce yapsaydım, nükleer silahların yükselişinin nasıl iki süper güç arasında doğrudan bir açık savaşı önlediğini görmüş olacaktık. Ancak, eğer bu konuşmayı 60 yıl önce yapsaydım, avantajı saldırgana veren yeni uçak ve tank teknolojilerinin nasıl Blitzkrieg ilkesini çok inandırıcı kıldığını ve böylece Avrupa'da savaş olasılığını yarattığını görmüş olacaktık. Yani askeri teknolojiler dünyanın gidişatını etkileyebilir, dünya barışını sağlayabilir ya da bozabilir -- ve siber silahlarla alakalı sorun burada yatıyor.
İlk sorun şu: Olası bir düşmanın bir siber savaş birliği kurduğunu duyurduğunu hayal edin, ama sadece kendi ülkesinin savunması için. Peki ama bunu bir saldırı birliğinden ayıran şey nedir? Kullanım ilkeleri belirsiz hale geldiğinde herşey daha da karmaşıklaşıyor. Sadece 3 yıl önce, hem A.B.D. hem de Fransa askeri açıdan siber alanda, kesin suretle sadece BT sistemlerini korumak için yatırım yaptıklarını söylüyorlardı. Ama bugün her iki ülke de en iyi savunmanın saldırı olduğunu söylüyor. Ve böylece, 15 yıldır kullanım ilkesi hem savunma, hem de saldırı olan Çin'e katılıyorlar.
İkinci sorun da şu: Ülkeniz siber saldırı altında olabilir, bölgelerin tamamı tamamen karanlığa gömülmüş olabilir, ve siz kimin saldırdığını bilmiyor olabilirsiniz. Sanal silahların böyle garip bir özelliği var: iz bırakmadan kullanılabilirler. Bu, saldırgana muazzam bir avantaj sağlıyor, çünkü savunucu kime karşı mücadele vereceğini bilmiyor. Ve eğer savunucu yanlış düşmana misilleme yaparsa, bir düşman daha kazanma ve diplomatik açıdan soyutlanma riskini alır. Bu sorun yalnızca teorik değil.
2007 yılı Mayıs ayında, Estonya sanal saldırı kurbanıydı, iletişim ve banka sistemleri hasar gördü. Estonya, Rusya'yı suçladı. Fakat NATO, Estonya'yı savunmasına rağmen, çok ihtiyatlı bir şekilde tepki verdi. Neden mi? Çünkü NATO, Kremlin'in hakikaten bu saldırıların arkasında olduğundan yüzde yüz emin değildi. Özetlemek gerekirse, bir yandan, olası bir düşman sanal savaş birimi kurduğunu açıkladığında, saldırı için mi, yoksa savunma için mi olduğunu bilmezsiniz. Öte yandan, bu silahların saldırı konusunda bir avantaj sağladığını biliyoruz.
1978'de yayınlanan önemli bir makalede, New York'taki Columbia Üniversitesi'nden Profesör Robert Jervis çatışmaların nasıl ortaya çıktığını anlamak için bir model tanımladı. Bu bağlamda, olası düşmanın savunmaya mı yoksa saldırıya mı hazırlandığını ve silahların saldırıya bir avantaj sağladığını bilmediğinizde, o zaman bu ortam bir çatışmanın alevlenmesine en uygun yerdir. Bugün siber silahlar tarafından yaratılan ortam bu, ve tarihi açıdan Avrupa'da Birinci Dünya Savaşı'nın başlangıcındaki ortam buydu. Siber silahlar doğası gereği tehlikelidirler, ama ek olarak, daha da dengesiz bir ortamdan ortaya çıkıyorlar.
Soğuk Savaş'ı hatırlıyorsanız, çok zor bir oyundu, ama yalnız iki oyuncu tarafından oynanmış dengeli bir oyundu, ve iki süper güç arasında biraz koordinasyona imkan verdi. Bugün çok kutuplu bir dünyaya doğru ilerliyoruz, Kopenhag'da gördüğümüz gibi koordinasyonun çok daha karışık olduğu bir dünya. Ve bu koordinasyon, sanal savaşların başlangıcı ile daha da zor hale gelebilir. Neden mi? Çünkü hiçbir ulus komşusunun saldırmak üzere olup olmadığını kesin olarak bilmiyor. Yani uluslar, Nobel ödüllü Thomas Schelling'in deyimiyle "süpriz saldırının yarattığı karşılıklı korku" tehdit altında yaşamak zorunda kalabilirler. Eğer komşumun saldırmak üzere olup olmadığını bilmiyorsam -- ki hiçbir zaman bilmeyebilirim -- üstünlüğü ele alabilir ve ilk önce ben saldırabilirim.
Daha geçen hafta, New York Times gazetesinde 26 Ocak 2010 tarihli bir makalede, Ulusal Güvenlik Ajansı yetkililerinin A.B.D.'nin sanal saldırıya uğramak üzere olduğu durumlarda, önleyici saldırı olasılığını gözden geçirdikleri ilk kez ortaya çıkartıldı. Ve bu önleyici saldırılar sadece sanal dünyada kalmayabilir. 2009 yılı Mayıs ayında, A.B.D. nükleer kuvvetler komutanı General Kevin Chilton A.B.D.'ye karşı sanal saldırılar gerçekleşmesi durumunda, tüm seçeneklerin masada olduğunu belirtti.
Sanal silahlar, geleneksel ya da nükleer silahların yerini almıyor -- yalnızca mevcut terör sistemine yeni bir katman ekliyor. Fakat böyle yaparak, bir çatışma tetikleme riskini de ekliyor -- az önce gördüğümüz gibi, çok önemli bir risk -- ve kolektif bir güvenlik çözümü ile karşı koymamız gerekebilecek bir risk, ve bu hepimizi içeriyor: Avrupalı müttefikler, NATO üyeleri, Amerikan dostlarımız ve müttefiklerimiz, diğer Batılı müttefiklerimiz, ve belki, ellerini biraz da olsa zorlayarak, Rus ve Çinli müttefiklerimiz.
Joël de Rosnay'in bahsettiği tarihsel olarak askeri araştırmadan doğan bilgi teknolojileri bugün saldırgan bir imha kapasitesi geliştirme eşiğinde ve eğer gelecekte dikkatli olmazsak, bu dünya barışını tamamen yok edebilir.
Teşekkürler.
(Alkışlar)