25 yıl önce, CERN'deki bilimadamları World Wide Web'i yarattı. O zamandan beri, İnternet, iletişim biçimimizi, iş yapma biçimimizi hatta yaşam biçimimizi değiştirdi. Pek çok açıdan, Google, Facebook, Twitter ve pek çoklarına yaşam verdi. Bu da hayatlarımızı değiştirdi. Bu bize pek çok fayda sağladı, birbirine daha çok bağlanmış bir toplum olmak gibi. Fakat bazı olumsuzlukları da var. Bugün, ortalama birinin internette muazzam ölçüde kişisel bilgisi var. Ve Facebook'taki her bir paylaşımımızda, Google'daki her bir aramamızda, her e-posta gönderdiğimizde bunlara bir yenisini ekliyoruz.
Şimdi, pek çoğumuz muhtemelen, sadece bir e-posta, içinde hiçbir şey yok diye düşünüyor, değil mi? Ama bir yıl boyunca yazdığınız hatta belki de bir ömürlük e-postaları, dikkatle incelerseniz toplamda çok şey anlatır. Nerede bulunduğumuzu, kiminle görüştüğümüzü hatta pek çok açıdan, ne düşündüğümüzü anlatır. Daha korkutucu tarafı ise verilerinizin artık sonsuza kadar kalacak olması. Yani verileriniz sizle ya da sizsiz yaşayacak. Verilerimiz üzerindeki kontrolümüzün çoğunu kaybettik, aynı zamanda, özel yaşamımızı da.
Bu yıl, internet 25 yaşına girdiğinde, kaybetiğimiz şeyleri düşünmemiz ve etkilerini anlamamız çok önemli. Gerçekten düşünelim. Özel yaşamımızı kaybettik. Evet. Ama asıl kaybettiğimiz gizlilik fikrinin ta kendisi. Burada olanlarımız çoğu muhtemelen, internetten evvel hayat nasıldı hatırlar. Ama bugün, çok küçük yaşlarından itibaren, her şeyi internetten paylaşarak yetişmiş yeni bir nesil var. Bu nesil, verilerin özel olduğu zamanı hatırlamayacak. Biz bu yolda ilerlerken, bundan 20 yıl sonra, "özel yaşam" kelimesi bize ifade ettiğinden tamamen farklı bir anlama sahip olacak.
Onun için durup, bu konuda yapabileceğimiz bir şey var mı, düşünelim. Ben olduğuna inanıyorum.
Dünyada, bugün en geniş kullanıma sahip iletişim şekli olan, e-posta’ya bir bakalım. E-posta’nın keşfinden evvel çoğunlukla mektupla iletişim kuruyorduk. Süreç oldukça basitti. Önce, mesajınızı bir kağıda yazarak başlardınız. Sonra bir zarfa koyar, sonrasında üzerine de adresi yazar, pulu yapıştırır ve gönderirdiniz. Bugün, maalesef, e-posta gönderirken aslında mektup göndermiyoruz. Pek çok anlamda gönderdiğimiz şey aslında posta kartı. Posta kartı çünkü bilgisayarınızdan çıkıp alıcıya ulaşana kadar, tıpkı posta kartı gibi, herkes içeriğini görebiliyor.
Bunun çözümü bir süredir biliniyor ve konuyla ilgili pek çok girişim var. En temel çözüm şifreleme kullanmak. Fikir gayet basit. Önce, bilgisayarının ve e-posta sunucusunun arasındaki bağlantıyı şifrele. Sonra sunucudaki veriyi şifrele. Ama burada bir sorun var. E-posta sunucuları şifreleme anahtarlarını da tutuyor. Yani, hemen yanı başında anahtarı olan büyük bir kilidiniz var. Sadece o da değil, herhangi bir devlet hukuki olarak bu anahtarı verilerine ulaşmak için isteyebilir ve bu senin haberin bile olmadan gerçekleşebilir.
Bu sorunu çözmek için kullandığımız yöntem aslında nispeten kolay. Prensip olarak: Herkese kendi anahtarını verirsin ve sonra sunucunun bu anahtara sahip olmadığından emin olursun. Mantıklı değil mi? O zaman soru şu; neden hala yapılmadı?
Etraflıca düşünürsek, günümüz internet modelinin özel yaşam ile uyumlu olmadığını görürüz. Internetteki belli başlı büyük isimlere şöyle bir bakın, reklamın büyük bir rol oynadığını göreceksiniz. Nitekim, sadece bu yıl reklam geliri 137 milyar dolar. Ve reklamları optimize etmek için şirketler bizimle ilgili her şeyi bilmeli. Nerede yaşadığımızı, kaç yaşında olduğumuzu, nelerden hoşlandığımızı ve nelerden hoşlanmadığımızı... Ve ellerine geçirebildikleri daha ne varsa... Düşündüğünüzde, bu bilgileri ele geçirmenin en iyi yolu özel yaşamınızı ihlal etmek. Yani bu şirketler bize özel yaşamımızı vermeyecekler. Eğer internet gizliliği istiyorsak, bunun için dışarı çıkıp, kendimiz almak zorundayız.
Yıllardır, konu e-posta olunca, tek çözüm, PGP olarak bilinen sadece teknoloji meraklıları tarafından kullanılabilen karmaşık bir sistemdi. İşte bu şema, mesajların şifreleme ve deşifreleme süreçlerini gösteriyor. Hiç kimse bunun herkese uygun bir çözüm olduğunu söyleyemez. Bu da aslında, probleminin bir parçası. Çünkü iletişimin kelime anlamını düşünün, karşımızda iletişim kuracak birinin olması gerekir. PGP yapmak için tasarlandığı harika işi yaparken, PGP'yi nasıl kullanacağını anlayamayan insanlar için gizli olarak iletişim kurmak mümkün değil. Yani çözmemiz gereken bir problem var. Bu yüzden internette gizlilik istiyorsak, bunu başarmanın tek yolu, tüm dünyayı göreve çağırmak. Bu ancak yolumuzdaki bariyerleri kaldırarak bu mümkün olur. Sanıyorum ki bu teknoloji camiası için önemli bir mücadele. Tek yapmamız gereken şey özel yaşamı daha ulaşılır yapmak için çalışmak.
Geçen yaz, Edward Snowden’ın hikayesini duyduğumuzda, ben ve meslektaşlarım bunu gerçekleştirmek için uğraşmaya karar verdik. O sırada, Avrupa Nükleer Araştırma Kurumu’ndaydık. Protonların çarpıştırıldığı dünyanın en büyük atom çarpıştırıcısında... Hepimiz bilim adamıydık, dolayısıyla bilimsel yaratıcılığızı kullanarak, projemize çok yaratıcı bir isim bulduk: ProtonMail (Gülüşmeler) Bu günlerde pek çok yeni firma garajlarda ya da bodrumlarda başlıyor gerçi ama bizimki biraz farklı oldu. Biz CERN’in kafeteryasında başladık, aslında harika da oldu çünkü etrafta istemediğiniz kadar yiyecek ve içecek vardı. Ama daha da iyisi, her öğlen saat 12 ila 2 arasında her şey bedavaydı ve kafeteryaya her şeye cevabı olan birkaç bin kadar bilim adamı ve mühendis geliyordu. Yani çalışmaya başladığımız ortam böyleydi. Yapmak istediğimiz şey e-postalarınızı alıp şuna benzer bir şeye çevirmekti. Ama daha da önemlisi bunu sizin bile fark edemeyeceğiniz bir şekilde yapmaktı. Bunu yapmak için de teknoloji birleşimine ve aynı zamanda da tasarıma ihtiyaç duyduk.
Bunu nasıl yaptık? Şifre anahtarlarını sunucuya koymamak akıllıca olacaktı. Dolayısıyla şifreleme anahtarlarını bilgisayarınızda oluşturduk. Tek bir anahtar yerine, bir çift anahtar oluşturduk. RSA gizli anahtarı ve RSA açık anahtarı... Bu anahtarlar matematiksel olarak bağlı.
Şimdi insanlar iletişim kurarken nasıl çalıştığına bakalım. Burada özel olarak iletişim kurmak isteyen Bob ve Alice var. O halde asıl zorluk Bob’un mesajını sunucunun okuyamayacağı bir şekilde Alice'e ulaştırmak. Yani yapmamız gereken mesajı Bob'un bilgisayarından çıkmadan şifrelemek. Püf nokta şu: Mesajı Alice’in açık şifre- leme anahtarını kullanarak şifreledik. Şimdi, bu şifrelenmiş veri, sunucu üzerinden Alice'e gönderiliyor. Veri, Alice'in açık şifre anahtarı ile şifrendiği için, mesajı deşifre edecek tek anahtar, Alice'e ait özel anahtar. Ve bu anahtara gerçekten sahip tek kişi Alice. Sunucunun deşifre edemediği mesajı, Bob'tan Alice'e ileterek, görevimizi başardık.
Aslında, burada oldukça basite indirgenmiş bir tablo çizdim. Gerçek çok daha karmaşık. Bir parça şuna benzeyen pek çok yazılım gerektiriyor. Tasarım aslında en büyük zorluktu: Tüm bu karmaşayı ve yazılımı, kullanıcının göremeyeceği şekilde nasıl gerçekleştirecektik? Zannediyorum, ProtonMail ile bunu yapmaya çok yaklaştık.
Hadi, uygulamada nasıl çalıştığına bakalım. Yine, Bob ve Alice var. Güvenle iletişim kurmak istiyorlar. ProtonMail’den basit bir şekilde, birkaç dakikalık işlemle e-posta hesabı açıyorlar. Tüm anahtarlar şifreleme ve yaratma işlemleri Bob hesabını oluştururken, arkaplanda otomatik olarak gerçekleşiyor. Daha sonra “oluştur” seçeneğine tıklayarak her zaman yaptığı gibi e-postasını yazabilir. Bilgilerini giriyor ve tek yapması gereken “gönder" seçeneğine tıklamak. Şifrelemenin yapıldığını anlamadan ve bugün yaptığından farklı bir şey yapmadan Bob şifrenmiş bir e-posta gönderdi.
Burada yaptığımız gerçekten daha ilk adım. Ama bu gösteriyor ki, teknolojiyi geliştirirsek özel yaşam güç olmak durumunda değil, yıkıcı olmasına da gerek yok. Reklam gelirini artırmak yerine verilerimizi korumayı amaç edinirsek bunu aslında mümkün kılabiliriz. Şimdi, herkesin aklında olan soruyu biliyorum. Tamam, verileri korumak harika bir amaç. Ama reklam piyasası sana tonlarca para vermeden bunu gerçekten yapabilecek misin? Bence cevap, evet. Çünkü bugün, dünyanın her yerinde, insanların gerçekten gizliliğin ne kadar mühim olduğunu anladığı bir noktaya geldik Bundan sonra her şey mümkün. Bu yılın başlarında, ProtonMail kullanıcılarının sayısı oldukça arttığında, kaynaklarımız tükendi ve kullanıcı camiası bir araya gelerek yarım milyon dolar bağışta bulundu. Bu, bir toplumu ortak bir amaç etrafında bir araya getirdiğinizde olanları gösteren bir örnek. Dünyayı da hesaba katabiliriz. Şu anda, dünyanın her yerinden, ProtonMail'e üye olan çeyrek milyon insan var. Ve bu insanlar dünyanın her yerinde. Bu gösteriyor ki özel yaşam sadece Amerika ve Avrupa'nın meselesi değil, bu hepimizi etkileyen küresel bir mesele. İlerletmek için gerçekten çaba göstermemiz gereken bir konu.
Peki bu problemi çözmek için ne yapmamız gerekiyor ? Öncelikle, internet için farklı bir iş modelini desteklememiz gerekiyor. Hasılat ve büyüme için tamamen reklama bağlı olmayan bir model. Aslında gizliliğin ve verilerimizi kontrol edebilmenin öncelikli olduğu yeni bir internet yapılandırmalıyız. Ama daha da önemlisi, özel yaşamın bir seçenek değil, standart olduğu bir internet yapılandırmalıyız.
Biz ilk adımımızı ProtonMail ile attık; ama bu gerçekten çok çok uzun bir yolculukta sadece ilk adım. Bugün sizlerle paylaşabileceğim iyi, ve heyecanlı haber şu, yalnız değiliz. İnsanların özel yaşamlarını ve özgürlüklerini koruma hareketi ciddi bir ivme kazandı Bugün, dünyanın her yerinden, onlarca proje, özel yaşamımızı korumak için birlikte çalışıyor. Bu projeler, sohbetlerimizden sesli iletişimimize, dosya depolamalarımıza, internet aramalarımıza, internet tarayıcılarımıza kadar pek çok farklı şey üzerine. Bu projeler, reklam piyasası tarafından milyarlarca dolarla desteklenmiyor. Ama dünya genelinde, sizin ve benim gibi bireylerden destek alıyor, dünyanın her yerinden.
Bu gerçekten önemli çünkü en nihayetinde, özel yaşam hepimizi ilgilendiriyor. Bunu korumalıyız çünkü çevrimiçi verilerimiz sadece birler ve sıfırlar toplamı değil. Aslından bundan çok daha fazlası. Bunlar hayatımız, hikayelerimiz, arkadaşlarımız, ailelerimiz ve pek çok açıdan umutlarımız ve arzularımız. Şimdi zamanımızı, bunu gerçekten paylaşmak istediklerimizle paylaşma hakkımızı korumaya harcamalıyız. Çünkü bu olmadan, özgür bir toplumdan bahsedemeyiz. Şimdi hep beraber ayağa kalkarak "Evet, biz çevrimiçi gizliliğin olduğu bir dünyada yaşamak istiyoruz ve evet bu amacı gerçeğe dönüştürmek için birlikte çalışabiliriz" deme vakti.
Teşekkürler.
(Alkışlar)