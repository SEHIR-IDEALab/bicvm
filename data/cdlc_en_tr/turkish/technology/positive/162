Ben otistik çocuklarla çalışıyorum. Tam olarak yaptığım, iletişim kurmalarına yardımcı olacak teknolojiler yaratmak.
Otistik çocukların karşılaştığı sorunların çoğunun ortak bir kökeni var. Bu köken, onların soyut kavramları ve sembolleri anlamakta zorlanmaları. Ve bu yüzden konuşma dilinde zorluk yaşıyorlar.
Bunun nedeni hakkında biraz açıklama yapayım. Görüyorsunuz ki bu fotoğrafta bir kâse çorba var. Hepimiz bunu görebiliyor ve anlıyoruz. Bunlar da iki farklı çorba resmi, ama görüyorsunuz ki bu ikisi daha soyut. Bunlar o kadar da somut değiller. Konuşma diline gelirsek, bu bir sözcük hâline gelir: Çorba. Ve bu sözcüğün ne görüntüsünün ne de seslendirilişinin başlangıçtakiyle hiç bir ilgisi yoktur. Temsil etmekte olduğu şeye, bir kâse çorbaya benzemez. Sözcük, gerçek dünyada bulunan bir şeyin tamamen soyut, tamamen rasgele seçilmiş bir temsilidir. İşte bu durum, otizmli çocukların aşırı derecede zorlanmalarına neden olur. Bu nedenle, otizmli çocuklarla çalışan pek çok insanın, konuşma terapistlerinin, eğitimcilerin yaptıkları şey, otistik çocuklara yardım için sözcüklerle değil de, resimlerle iletişim kurmaktır. Eğer otizmli bir çocuk "Ben çorba istiyorum" demek isterse, 3 farklı resim seçer: "Ben", "istemek" ve "çorba" ve bunları biraraya getirir. Böylece terapist veya ebeveyn çocuğun söylemek istediği şeyi anlar. Ve bu inanılmaz etkili olmuştur; son 30-40 yıldır insanlar bunu yapıyor. Aslında, birkaç yıl önce iPad için bir uygulama geliştirdim ve yaptığı şey tam olarak bu. Adı Avaz ve çocukların farklı resimler seçmesi şeklinde çalışıyor. Bu resimler, cümleler oluşturacak biçimde sıralanıyor ve cümleler sesli olarak okunuyor. Dolayısıyla Avaz, esasen resimleri dönüştüren bir çeviri yazılımı, resimleri konuşmaya çeviren.
Bu son derece etkili. Dünyanın her yanında bunu kullanan binlerce çocuk var. Neler yapabildiği ve yapamadığı üzerine düşünmeye başladım. Ve ilginç bir şey fark ettim: Avaz, otistik çocukların sözcük öğrenmesine yardımcı oluyor. Yardım edemediği nokta ise sözcük kalıplarını öğrenmeleri. Bunu daha ayrıntılı şekilde açıklamama izin verin. Şu cümleyi ele alalım: "Ben bu gece çorba istiyorum." Burada anlamı ileten sadece sözcükler değildir. Sözcüklerin nasıl sıralandığı ve değiştiriliş ve düzenleniş biçimi de önemlidir. Bu yüzden "Ben bu gece çorba istiyorum" cümlesi, "Çorba gece ben bu istiyorum" gibi anlamsız bir cümleden farklıdır. Öyleyse burada otizmli çocukların başa çıkmakta zorlandığı gizli bir başka soyutlama daha var. İşin aslı, sözcükleri değiştirip düzenleyerek, farklı düşünceler iletmek için farklı anlamlara gelmelerini sağlayabilirsiniz. Buna dilbilgisi diyoruz. Ve dilbilgisi inanılmaz güçlü. Çünkü dilbilgisi, dilin öyle bir bileşeni ki, onun sayesinde sonlu sayıdaki sözcüklerimizle sonsuz miktarda bilgi iletebiliyoruz, sonsuz miktarda düşünce. Ne isterseniz onu dile getirmeniz için sözcükleri bir araya getirmenin yolu.
Böylece Avaz'ı geliştirmemin ardından, uzun bir süre boyunca otizmli çocuklara dilbilgisini nasıl kazandırabileceğim konusunda kafa yordum. Çok ilginç bir bakış açısı sonucunda çözüme ulaştım. Şans eseri, annesiyle konuşmakta olan otizmli bir çocuğa rastladım ve olaylar gelişti. Durup dururken, hiç beklenmedik bir biçimde, çocuk ayağa kalktı ve dedi ki, "Ye." İlginç olan nokta, çocuğunun söylediklerinin anlamını açığa çıkarabilmek için, annesinin sorular kullanarak konuşması idi. "Ne ye? Dondurma yemek ister misin? Sen mi yemek istiyorsun? Başka biri mi yemek istiyor? Sen dondurmayı şimdi mi yemek istiyorsun? Dondurmayı akşam mı yemek istiyorsun?" Ve bir anda, annenin yaptığı şeyin ne kadar inanılmaz olduğunu fark ettim. Çocuğun, dilbilgisi olmadan kendisine ne düşündüğünü aktarabilmesini sağlıyordu. Ve bir anda, belki de aradığım şey bu diye düşündüm. Sözcükleri düzenleyip cümle olarak sıraya sokmak yerine, onları hepsinin bağlantılı olduğu bir sözcük haritasına yerleştirmek ve ard arda dizmek yerine sorular sormak, soru-cevap çiftleri şeklinde. Böyle yaptığınızda, ilettiğiniz şey İngilizce bir cümle olmuyor. Ama ilettiğiniz şey gerçekten de bir anlam oluyor, İngilizce bir cümlenin anlamı. Anlam, bir açıdan dilin en hassas noktasıdır. Düşünceden sonra değil, dilden bile önce gelir. Ve bana göre, bu özel gösterim biçimi anlamı işlenmemiş biçimiyle iletebilirdi.
Bu beni çok heyecanlandırmıştı ve etrafta hoplaya-zıplaya duyduğum her olası cümleyi buna çevirebilir miyim diye denemeler yapıyordum. Ve yeterli olmadığını anladım. Neden yeterli değildi? Çünkü eğer iletmek istediğiniz düşünce "Ben çorba istemiyorum" gibi olumsuz birşey ise, bunu soru sorarak yapamıyordunuz. Bunu ancak "istemek" fiilini değiştirerek yapabiliyorsunuz. Eğer söylemek istediğiniz şey "Ben dün çorba istemiştim" olursa, yine "istemek" fiilini değiştirmeniz gerekiyordu. Bu, geçmiş zaman. Sistemi tamamlamak için bir ekleme yaptım. Sözcüklerin, soru-cevap şeklinde bir araya getirildiği bir haritamız var ve üzerlerindeki filtreleri uygulayarak, çeşitli farklılıkları belirtecek biçimde onları değiştirebiliyoruz. Başka bir örnekle göstereyim bunu.
Şu cümleyi ele alalım: "Ben marangoza ona ödeme yapamayacağımı söyledim." Biraz karmaşık bir cümle oldu. Cümlenin istediğiniz parçasından başlayarak sistemi uygulayabilirsiniz. Ben "söylemek" sözcüğünden başlayacağım. Burada "söylemek" sözcüğü var. Olay geçmişte olduğundan, bunu "söyledim" yapacağım. Ve ardından da sorular soracağım. Kim söyledi? Ben söyledim. Kime söyledim? Marangoza söyledim. Cümlenin başka bir parçası ile başlayalım şimdi de. "Ödeme yapmak" sözcüğü ile başlayalım ve buna muktedirlik filtresi uygulayarak "ödeme yapabilmek" elde edelim. Sonra da bunu "ödeme yapamamak" biçimine dönüştürebilir, bunu da "ödeme yapamayacağım" yaparız, geçmiş zamanı seçerek. Yani kim ödeme yapamayacaktı? Ben. Kime? Marangoza ödeme yapamayacaktım. Şimdi de şu soruyu sorarak, bu ikisini birleştirelim: Ben marangoza ne söyledim? Ben marangoza ona ödeme yapamayacağımı söyledim.
Şimdi düşünelim. Bu — (Alkış) — Bu, dil kullanmaksızın şu cümlenin temsil edilmesidir. Burada iki ya da üç ilginç durum var. İlk olarak, istediğim yerden başlayabiliyorum. "Söylemek" sözcüğü ile başlamak zorunda değildim. Cümle içinde herhangi bir yerden başlayabilir ve bütüne yine ulaşabilirdim. İkincisi, eğer İngilizce bilmiyor olsaydım, başka bir dil konuşuyor olsaydım, bu harita yine doğru olurdu, dil hangisi olursa olsun. Sorular standart olduğu sürece, bu harita dilden bağımsızdır. Buna FreeSpeech adını verdim ve pek çok ay boyunca bununla uğraştım. Bunun çok sayıda kombinasyonunu deniyordum.
Bu arada FreeSpeech'in çok ilginç bir özelliğini fark ettim. Konuşma dilini, İngilizce cümleleri FreeSpeech cümlelerine ve tersi yönde birini diğerine dönüştürmekle uğraşıyordum. Ve fark ettim ki böyle bir yapılandırma, böyle bir dil temsil yolu, FreeSpeech ile İngilizce arasında çeviri için çok net kurallar yaratmamı mümkün kılıyordu. O halde, böyle bir temsilden İngilizce'ye çeviri için gereken bu kurallar kümesini yazabilirdim. Ben de şöyle bir şey geliştirdim. Buna FreeSpeech Motoru adını veriyoruz. Herhangi bir FreeSpeech cümlesini girdi olarak alıyor ve dilbilgisi açısından kusursuz bir İngilizce cümle çıktısı veriyor. İşte bu iki parçayı, temsili ve motoru bir araya getirerek, otizmli çocuklar için bir teknoloji geliştirebildim. Böylece onlara sözcüklerin yanı sıra dilbilgisi de kazandırmış oldum.
Bunu otizmli çocuklarla denedim ve gördüm ki inanılmaz miktarda tanımlama olmakta. Eşdeğer İngilizce cümlelerden çok daha karmaşık ama çok daha etkili olan FreeSpeech cümlelerini kurabiliyorlardı. Durumun neden böyle olduğu üzerinde düşünmeye başladım. Sonra aklıma bir fikir geldi. Size bu fikirden söz etmek istiyorum. 1997 dolaylarında, yaklaşık 15 yıl önce, beynin dili nasıl işlediğini araştıran bir grup bilimci vardı ve çok ilginç sonuçlara ulaştılar. Çocukken, iki yaşlarındayken dil öğrenme sırasında beynin belli bir bölgesi aktif halde olurken, bir yetişkin olarak dil öğrenme sırasında -- örneğin, ben şimdi Japonca öğrenirken -- beynin bütünüyle farklı bir bölgesi kullanılıyor. Bunun neden böyle olduğunu bilmiyorum, ama sanıyorum ki, yetişkin olarak dil öğrenirken hep anadil üzerinden, bilinen bir dil üzerinden gidiliyor olması. İşte FreeSpeech'in ilginç yanı bir cümle kurarken veya dil oluştururken, otizmli bir çocuk FreeSpeech ile dil yaratırken, öyle destek bir dil kullanılmıyor, köprü bir dil kullanılmıyor. Doğrudan cümle kuruluyor.
Benim de aklıma gelen soru şu oldu: Otizmli çocuklara değil de, herhangi bir engeli olmayan insanlara dil öğretmede FreeSpeech kullanmak mümkün mü? Çok sayıda deney yaptım. Yaptığım ilk şey bir yapboz tasarlamak oldu. Burada sorular ve cevaplar şekiller biçiminde kodlanmış durumda, renkler biçiminde. İnsanlardan bunları bir araya getirerek, nasıl işlediğini anlamaya çalışmalarını istiyoruz. Böyle bir uygulama ve oyun geliştirdim. Çocuklar sözcüklerle oynayabiliyor ve biraz takviye ile, görsel yapıların sesle takviyesi ile, dil öğrenebiliyorlar. Bunun büyük bir potansiyeli var ve çok şey vaat ediyor. Kısa süre önce Hindistan Hükümeti bizden bu teknolojiyi kullanmak için gerekli izinleri aldı. Milyonlarca farklı çocukla bunu deneyecek ve onlara İngilizce öğretmeye çalışacaklar. Ve rüya, ümit, vizyon, gerçekte şu ki, İngilizceyi bu yolla öğrendiklerinde, anadillerinde olduğu kadar ustalıkla öğrenmiş olacaklar.
Bu arada, değinmek istediğim bir başka konu var. Konuşma hakkında bir kaç şey söylemek istiyorum. Konuşma budur. Hepimiz arasındaki birincil iletişim biçimi konuşmadır. Konuşma hakkında ilginç olan şu ki, konuşma tek boyutlu. Neden tek boyutlu? Tek boyutlu çünkü o ses. Ayrıca tek boyutlu çünkü ağızlarımız böyle biçimlendirilmiş. Ağzımız tek boyutlu ses oluşturmak için biçimlendirilmiş. Fakat beynimizi düşünürsek, aklımızdan geçen düşüncelerin tek boyutlu olmadığını görüyoruz. Yani, bizim zengin, karmaşık, çok boyutlu düşüncelerimiz var. Bana öyle geliyor ki, konuşma dili bir taraftaki bu zengin ve çok boyutlu düşüncelerin, diğer taraftaki konuşma hâline dönüştürülebilmesi için beyin tarafından icat edilmiştir. Şöyle de ilginç bir şey var ki, günümüzde bilgi üzerine pek çok çalışma var ve neredeyse hepsi dil konusunda yapılıyor. Örneğin Google. Google, İngilizce olan milyarlarca web sitesini ağında tutar ve Google'ı kullanmak istediğinizde, arama çubuğuna İngilizce giriş yaptığınızda, İngilizce ile İngilizce arasında eşleştirme yapar. Ya bunu FreeSpeech'te yapabilseydik? Tahminimce eğer bunu yaparsak, arama, bulup getirme ve buna benzer tüm diğer algoritmalar daha basit ve daha verimli olabilir. Çünkü konuşmanın veri yapısını işlemek yerine, düşüncenin veri yapısını işleyecek. Düşüncenin veri yapısı. Bu kışkırtıcı bir fikir.
Buna biraz daha yakından bakalım. Bu, FreeSpeech ekosistemi. Bir tarafta FreeSpeech temsili var, ve bir de FreeSpeech Motoru var, ki İngilizce üreten bu. Şimdi biraz düşünelim. Söylediğim gibi FreeSpeech bütünüyle dilden bağımsız. Onun İngilizce ile ilgili hiç bir özel bilgisi yok. Yani sistemin İngilizce hakkında bildiği her şey, aslında motora kodlanmış durumda. Bu da ayrıca çok ilginç bir kavram. Bütün bir insan dili, bir yazılım programına kodlanmış durumda. Eğer motorun içinde ne olduğuna bakarsak, aslında pek de karmaşık değil. Pek karmaşık bir kod değil. Daha ilginç olanı ise, motordaki kodun büyük çoğunluğunun İngilizceye özgü olmayışı. Bu durum, akla ilginç bir fikir getiriyor. Pek çok farklı dil için bu motorlardan geliştirmek bizim için çok kolay olabilir, Hintçe, Fransızca, Almanca, Swahili dili gibi. Buradan başka bir ilginç sonuç çıkıyor. Örneğin, bir gazetede ya da dergide yazar olarak çalıştığımı düşünelim. İçeriği tek bir dilde, FreeSpeech'te, oluştururum ve içeriğe ulaşmak isteyen kişi, bu bilgilere erişmek isteyen kişi, herhangi bir motoru seçebilir ve böylece kendi anadilinde, bildiği bir dilde okuyabilir. Bence bu inanılmaz derecede cazip bir fikir, özellikle Hindistan için. O kadar çok farklı dilimiz var ki. Hindistan hakkında bir şarkı var, ülkeyi şöyle tanımlıyor (Sanskritçe). Anlamı şu: "Güzel dilleri hep gülümseyerek konuşan."
Dil güzeldir. Bana göre, insanın yarattığı en güzel şey. Bana göre, beyinlerimizin icat ettiği en sevilesi şey. Eğlendirir, eğitir, aydınlatır. Ama dil hakkında en sevdiğim nokta güç kazandırması.
Son olarak sizinle şunu paylaşmak istiyorum. Çalışma arkadaşlarımın bir fotoğrafı. Dil, otizm ve diğer şeyler üzerine ilk çalışmaya başladığım zamanki çalışma arkadaşlarım. Kızın adı Pavna, bu da annesi Kalpana. Pavna bir girişimci, ama hikâyesi benimkinden çok daha dikkat çekici. Çünkü Pavna 23 yaşında ve Quadriplegia serebral palsi hastası. Bu yüzden doğduğundan beri ne hareket edebiliyor, ne de konuşabiliyor. Şimdiye kadar pek çok şey başarmış, okulu bitirmiş, üniversiteye gitmiş, şirket kurmuş. Avaz'ı geliştirmemde benimle çalıştı ve tüm bu yaptıklarını sadece gözlerini hareket ettirerek yaptı.
Daniel Webster şöyle diyor: "Eğer bir şey hariç sahip olduğum herşey elimden alınacak olsaydı, iletişim yeteneğimi korumayı seçerdim, çünkü onun sayesinde, geri kalan herşeyi yeniden elde edebilirim." İşte bu yüzden, FreeSpeech'in tüm bu inanılmaz uygulamaları arasında kalbime en yakın duran nokta, engelli çocuklara iletişim yeteneği kazandırmak iletişim gücü kazandırmak, ve böylece onların geri kalan her şeye tekrar kavuşmalarını sağlamak.
Teşekkür ederim. (Alkış) Teşekkür ederim. (Alkış) Teşekkür ederim. Teşekkür ederim. Teşekkür ederim. (Alkış) Teşekkür ederim. Teşekkür ederim. Teşekkür ederim. (Alkış)