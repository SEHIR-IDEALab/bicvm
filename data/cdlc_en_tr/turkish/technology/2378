Beni tanıyanlarınız, uzayı keşfetmek konusunda ne kadar istekli olduğumu bilirler. Bu yüzden dünyadaki yer çekimi üstadına sıfır yer çekimini tattırma şansını elde etmiş olmam harikaydı. Ve size bu hikayeyi anlatmak istiyorum. Kendisiyle ilk olarak Archon X PRIZE for Genomics vasıtasıyla tanıştım. Bu, 10 gün içinde 100 insan genomunu dizileyen ilk takımın kazanacağı, bizim düzenlediğimiz bir yarışma, ikinci X PRIZE. Genome 100 adını verdiğimiz bir şey var, yarışma dahilinde dizilediğimiz 100 birey. Bu etkinliğe Craig Venter başkanlık ediyor.
Bu vesileyle Profesör Hawking'le tanıştım ve hayalinin uzaya yolculuk etmek olduğunu söyledi. Ben de kendisini oraya götüremeyeceğimi ama sıfır yer çekiminde ağırlıksız olarak bulunabileceğimizi söyledim. Düşünmeden, kesinlikle olur dedi. Dünya'da sıfır yer çekiminde bulunmanın tek yolu parabolik uçuşlar, ağırlıksız uçuşlardır. Bir uçağı alırsınız, tepeye kadar uçarsınız, 25 saniyeliğine ağırlıksızsınızdır, aşağıya dönersiniz, iki kat ağırlığa ulaşırsınız. Bunu tekrar tekrar yaparsınız. Toplamda 8 - 10 dakikalığına ağırlıksız kalabilirsiniz. NASA, astronotları uzun süredir bu yolla eğitiyor. Bunu gerçekleştirmek için işe koyulduk. İşlevsel hale gelmesi 11 yılımızı aldı. Her neyse, dedik ki Stephen Hawking'i uçuracağız. Bir devlet kurumu ve bir uçak operatörü, siz delisiniz, bunu yapmayın, adamı öldüreceksiniz dedi.
(Gülüşmeler)
Ama kendisi bunu yapmak istedi. Tüm izinleri çıkartabilmek için çok çalıştık. Ve altı ay sonra, Kennedy Space Center (Kennedy Uzay Merkezi)'ne gittik. Bir basın toplantısı verip, tek bir yer çekimsiz parabol yapacağımızı ve Stephen Hawking'i 25 saniye yer çekimsiz ortamda bulunduracağımızı açıkladık. Ve gerçekten iyi gitmesi durumunda, üç parabol yapabiliriz dedik. Kendisine niye bunu yapmak istediğini sorduk. Ve dediği şey, benim için, çok dokunaklıydı. Dedi ki, "Dünya'daki yaşam sürekli artmakta olan bir felaket riskiyle yok olmanın eşiğinde. Benim düşüncem uzaya gitmediği takdirde, insan ırkının bir geleceği olmadığıdır. Ben de bu yüzden uzaya karşı halkın ilgisini arttırmayı arzu ediyorum." Kendisini Kennedy Uzay Merkezi'ne götürdük, orada NASA aracına ve oradan da sıfır yer çekimi uçağının arkasına bindik.
Bağışta bulunmuş 20 kişi de -- çocukların yararına 150.000 dolar topladık -- bizimle uçtu. Birkaç TEDci de burada. Tam bir acil servis kurduk. Uçakta dört acil servis doktoru ve iki hemşire bizimleydi. Kanının PO2'sini, kalp hızını, kan basıncını izliyorduk. Acil durumda gerekli her şey hazırdı -- Tanrı biliyor, bu dünyaca tanınmış uzmana zarar vermek istemezsiniz. Mekik iniş tesisinden havalandık -- mekikler buradan havalanıyor ve buraya iniş yapıyor.
Ve ortağım -- Byron Lichtenberg -- ve ben Hawking'i dikkatlice sıfır yer çekimine bıraktık. Oradayken, ağırlıksızlığın nasıl bir şey olduğunu tecrübe edebilmesi için kendisini salıverdik. Ve bu ilk parabolden sonra doktor, her şey çok iyi dedi, Hawking gülümsüyordu ve devam dedik. Böylece ikinci bir parabol daha yaptık.
(Gülüşmeler)
(Alkışlar)
Ve bir üçüncü.
(Alkışlar)
Bir de, Sir Isaac Newton'a hürmeten bir elmayı da havaya bırakmıştık, çünkü Profesör Hawking Cambridge'de, Isaac Newton'ın makamında bulunuyor. Ve bir dördüncü ve bir beşinci ve bir altıncı.
(Gülüşmeler)
Ve bir yedinci ve bir sekizinci. Ve bu adam 65 yaşında tekerlekli sandalyeye mahkum bir adam gibi görünmüyor.
(Gülüşmeler)
Çok mutluydu. Çok kıymetli bir cevherin üstünde yaşıyoruz ve yaşarken bu gezegenden ayrılacağız. Bize bu destansı macerada katılmaz mıydınız? Çok teşekkürler.
(Alkışlar)