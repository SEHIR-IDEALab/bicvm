Çok teşekkür ederim. Böyle fevkalade zeki insanlar arasında olmak, aslında tedirgin edici bir şey. Sizlere tutkuyla ilgili bir kaç öykü anlatmak için buradayım. Sevdiğim bir Yahudi atasözü var. Doğrudan daha doğru olan nedir? Cevap: Öykü. Ben bir hikaye anlatıcısıyım. Size, hepimizin paylaştığı insan olma haliyle ilgili hakikatten daha hakikat olan bir şeyleri nakletmek istiyorum. Bütün öyküler ilgimi çeker ve bazıları onları yazmaya başlayana kadar hiç aklımdan çıkmaz. Belli konular sürekli aklıma gelir: adalet, sadakat, şiddet, ölüm, politik ve sosyal meseleler, özgürlük. Etrafımızı saran bir gizem olduğunun farkındayım, bu yüzden de tesadüfler, önseziler, duygular, hayaller, doğanın gücü ve sihir hakkında yazıyorum.
Geçtiğimiz 20 yıl boyunca bir kaç kitap yazdım, ancak Şubat 2006'da gerçekleştirilen İtalya'daki Kış Olimpiyatlarında olimpiyat bayrağını taşıyana kadar ortalarda pek gözükmedim. Bu olay beni ünlü yaptı. Şimdi beni insanlar Macy'de gördüklerinde tanıyorlar ve torunlarım havalı biri olduğumu düşünüyorlar. (Gülüşmeler) Size dört dakikalık ünümden bahsetmeme izin verin. Olimpiyat açılış seramonisinin, organizatörlerinden biri beni aradı ve açılışta bayrak taşıyıcılardan biri olarak seçildiğimi söyledi. Beni bir başkasıyla karıştırdıklarını, atlet olmakla yakından uzaktan alakamın olmadığını söyledim. Aslında yanımda bir baston olmadan stadyumda bir tur atabileceğimden bile emin değildim. (Gülüşmeler) Bana bunun ciddi bir mesele olduğunu söylediler. İlk defa Olimpiyat bayrakları sadece kadınlar tarafından taşınacaktı. Beş kıtayı temsilen beş kadın, ve üç Olimpiyat altın madalyası sahibi. İlk sorum, doğal olarak, "ne giyeceğim ben?" oldu. (Gülüşmeler) Telefondaki kadın, "bir üniforma" dedi ve ölçülerimi sordu. Benim ölçülerimi. Bir an için kendimi kabarık bir anorak içinde, Michelin logosundaki adam olarak gözümde canlandırdım. (Gülüşmeler)
Şubat'ın ortası gibi kendimi, 80 Olimpik takımın her biri ne zaman caddede görünse onlara tezahürat yapan coşkulu bir kalabalığa sahip Turin kentinde buldum. Bu sporcular, oyunlarda yer alabilmek için çok büyük fedakarlıklar yapmışlardı. Hepsi kazanmayı hakediyordu fakat ortada bir şans faktörü var. Minik bir kar tanesi, bir parça buz, rüzgarın şiddeti bile bir yarışın ya da bir oyunun kaderini tayin edebiliyor. Gelgelelim, en önemli şey --antrenmandan ya da şanstan daha önemlisi-- yürek. Altın madalya sadece cesaret ve azim dolu bir yürekle alınır. Bu tamamen tutkuyla ilgili. Turin caddeleri, üstünde Olimpiyat sloganları olan kırmızı afişlerle doluydu.
Tutku böyle yerlerde can bulur. Hep böyle değil midir? Yürek, bizi harekete geçirir ve yazgımızı belirler. Kitaplarımdaki karakterler için gereksinim duyduğum şey de budur: tutkulu bir yürek. Bana gerekenler, sorgulayan, kuralları sarsan ve risk alan uyumsuzlar, muhalifler, maceracılar, dışlanmışlar ve asiler. Tıpkı bu salonda bulunanlar, sizler gibi. İlginç karakterler, bildik sağduyulu kibar insanlardan çıkmıyor. (Gülüşmeler) Böyleleri arasından yalnızca iyi eski eşler çıkar. (Gülüşmeler) (Alkışlar)
Stadyumdaki yeşil odada, diğer bayrak taşıyıcılarıyla tanıştım: üç sporcuyla iki aktrist, Susan Sarandon ve Sophia Loren. Onlar da tutkulu yürekleri olan kadınlar. Ve 30 milyon ağaç dikilmesini sağlayan Kenya'lı Nobel sahibi Wangari Maathai. Maathai, yaptıklarıyla Afrika'nın bazı bölgelerinde toprağı, iklimi ve pek çok köyde de ekonomik durumu değiştirmeyi başardı. Ve tabii çocukların fuhuşa zorlanmasına karşı tutkuyla savaşan Kamboçyalı bir aktivist, Somaly Mam. Büyükbabası onu, bir geneleve sattığında sadece 14 yaşındaymış. Somaly Mam bizlere, genç bakire kızlarla seks yaparak AIDS'den kurtulabileceklerini sanan adamlar tarafından tecavüze uğrayan küçük kızların hikayelerini nakletti. Ve çocukların günde 5 ila 15 müşteriyle ilişkiye girmeye zorlandığı genelevleri ve buralardaki çocukların karşı koydukları zaman nasıl elektrikli işkenceye uğradıklarını anlattı. O yeşil odada, bana üniformamı verdiler. Normalde giyeceğim tarzda bir kıyafet değildi ama sandığım gibi Michelin Adamı giysisine de benzemiyordu. Çok da kötü değildi açıkçası. Giyince daha ziyade buzdolabına benzedim. (Gülüşmeler) Neyse ki diğerleri de benziyordu. Güzelliğin ve tutkunun uluslararası sembolü Sophia Loren hariç tabii. Sophia, 70 küsur yaşında ve harika görünüyor. Uzun ince endamıyla, bronz teniyle gayet seksi bir kadın. Buradaki sorun şu: Nasıl olur da böylesi bronz bir tende hiç kırışıklık olmaz. Bilemiyorum. Televizyondaki bir söyleşisi esnasında kendisine "nasıl bu kadar hoş görünebiliyorsun" diye sorulduğunda, şöyle bir yanıt verdi. "Duruşum yüzünden. "Sırtımı hep dik tutar ve yaşlı insanların çıkardığı sesleri çıkarmam." (Gülüşmeler) İşte size, dünyanın en güzel kadınlarından birinden bir parça bedava nasihat. Homurdanmak, öksürmek, hırıl hırıl konuşmak yok, kendini kendine konuşmak ve gaz çıkarmak da... (Gülüşmeler) Eh tam olarak böyle demedi gerçi ama. (Gülüşmeler)
Gecenin bir yarısı sularında çağrılıp, stadyumun kanatlarında bir araya getirildik ve hoperlörler Olimpiyat bayrağını anons ettiler. Akabinde de müzik başladı-- bu arada, bu müzik buradaki müziğin aynısı, Aida/Zafer Marşı. Sophia Loren tam önümde duruyordu --tabii benden bir 30 cm kadar uzun kendisi, kabarık saç unsurunu ise hiç hesaba katmıyorum. (Gülüşmeler) Bayrak omuzlarında, Afrika'nın savanlarındaki bir zürafaymışçasına zarafetle yürüyordu. Bense arkada koşuyordum. (Gülüşmeler) --bayrağı havaya kaldırmıştım böyle ayakparmaklarımın ucunda yükseliyordum, tabii kafam lanet bayrağın altında kalıyordu. (Gülüşmeler) Bütün objektifler elbette Sophia'nın üzerindeydi. Ki bu benim açımdan iyi bir şeydi. Çünkü basında çıkan fotoğraflarda ben de görünüyordum. Çoğunlukla Sophia'nın bacaklarının arasında. (Gülüşmeler) Pek çok erkeğin olmak isteyeceği bir yer. (Gülüşmeler) (Alkışlar)
Hayatımın en güzel dört dakikası Olimpiyat Stadında geçirdiğim dört dakikadır. Böyle söyleyince kocam alınganlık ediyor -- ona, bizim kapalı kapılar ardında yaptığımız şeyin aslında dört dakikadan az sürdüğünü açıkladığım halde hem de-- (Gülüşmeler) --bunu kişisel bir şey olarak görmemeli. O muhteşem dört dakikayla ilgili tüm gazete kupürlerini saklıyorum, çünkü yaşlılık beyin hücrelerimi yok etmeye başladığı zaman, o anları unutmak istemiyorum.
Olimpiyatların özünü oluşturan o sözcüğü, tutkuyu hep kalbimde taşımak istiyorum. İşte size bir tutku hikayesi. Yıl 1998, yer bir esir kampı. Kongo'daki Tutsi mültecilerinin tutulduğu yer. Bu arada belirtmek gerek, tüm dünyadaki göçe zorlanmış insanların ve sığınmacıların yüzde 80'i kadınlar ve küçük kızlar Kongo'daki bu mekana ölüm kampı da diyebiliriz. çünkü öldürülmekten kurtulan sığınmacılar açlık ve hastalık yüzünden ölümün pençesindeler. Bu öykünün asıl kahramanları, Rose Mapendo adlı genç bir kadın ve çocukları. Kadın hamile ve dul. Askerler, kocasını işkenceyle öldürürken ona zorla seyrettirmişler. Rose bir şekilde, yedi çocuğunu birden hayatta tutmayı başarıyor, ve bir kaç ay sonra, erken doğumla ikiz çocuklarını dünyaya getiriyor. İki minik oğlan. Göbek bağlarını bir çomakla kesiyor ve bebeklerin göbeğini kendi saçıyla bağlıyor. Onlara, kampın komutanlarının adlarını veriyor ki onların gönlünü hoş tutsun ve bebekleri çayla besleyebilsin çünkü sütü az geliyor. Bir gün askerler hücresine dalıp en büyük kızına tecavüz etmeye kalktıklarında, kızına sarılıp onları engelliyor, başına bir silah dayadıklarında bile kızını bırakmıyor. Aile her nasılsa 16 ay boyunca hayatta kalıyor, ve sonra çok büyük bir şans eseri, tutkulu bir kalbi olan genç bir Amerikalı adam, Sasha Chanoff ortaya çıkıyor, ve onları bir Amerikan kurtarma filosuna yerleştiriyor, Rose Mapendo ve dokuz çocuğu şimdi Arizona Phoenix'teler, Orada yaşıyor ve kök salıyorlar.
Mapendo Swahilicede büyük sevda anlamına geliyor. Kitaplarımdaki asıl karakterler tıpkı Rose Mapendo gibi güçlü ve tutkulu kadınlar. Onları kafamdan uydurmuyorum. Buna gerek yok. Etrafıma şöyle bir bakıyorum ve onları her yerde görüyorum. Hayatım boyunca kadınlarla ve kadınlar için çalıştım. Onları iyi tanıyorum. Ben, eski zamanlarda dünyanın öbür ucunda, ataerkil Katolik ve tutucu bir ailenin çocuğu olarak doğdum. Daha beş yaşındayken öfkeli bir feminist olmamda şaşılacak bir şey yok --tabi o vakitler bu kavram Şili'ye henüz erişememişti, o yüzden kimse bendeki sorunu anlayamıyordu. (Gülüşmeler) Kısa süre içinde, ataerkil düzeni sorgulamanın ve özgürlüğün yüksek bir bedeli olduğunu öğrenecektim. Ama bu bedeli ödemekten mutluydum, çünkü aldığım her darbeyi iki misliyle iade edebiliyordum. (Gülüşmeler) Bir keresinde kızım Paula, yirmili yaşlarındayken bana feminizmin miadını doldurduğunu söyledi, artık bunlara boşvermeliymişim. Bu yüzden büyük bir kavga etmiştik. Feminizm bayatladı ne demek? Tamam, kızım ve benim gibi ayrıcalıklı kadınlar ve buradakiler için bu doğru olabilir, ama hala çocuk yaşta evliliğe, fahişeliğe zorlanan köleleştirilen, dünyanın geri kalanındaki kızkardeşlerimiz için bu kesinlikle doğru değil. onlar hala istemedikleri ya da besleyemedikleri halde çocuk doğuruyorlar. Kendi vücutları üstünde hiç bir tasarrufları yok. Ne eğitimleri var ne de özgürlükleri. Tecavüze uğruyor, dövülüyor ve bazen de öldürülüyorlar. Katilleri ceza bile almıyor. Bugün pek çok batılı kadın için feminist diye adlandırılmak bir hakaret. Eh feminizm seksi bir şey değil sonuçta, ama sizi temin ederim feminist olmak hiç bir zaman beni flört etmekten alıkoymadı ve çok nadiren erkeksizlikten muzdarip düştüm. (Gülüşmeler) Feminizm ölmedi, katiyen. Sadece evrim geçirdi. Eğer bu sözcükten hoşlanmıyorsanız onu değiştirin, tanrıça aşkına. Aphrodite deyin, Venüs deyin çok istiyorsanız yosma deyin ne hakkında olduğunu anladığımız ve desteklediğimiz sürece ne isterseniz onu deyin, ismin önemi yok.
Size bir başka tutku hikayesi anlatacağım, ama bu kez üzücü bir tane. Yer Bangladeş'in bir köyündeki küçük bir kadın kliniği. Yıl 2005. Jenny, üç haftalık tatilinde kliniğe gönüllü olarak çalışmaya giden genç bir Amerikalı diş hijyenisti. Uzmanlığını icra etmeye hazır, fakat oraya gittiğinde görüyor ki ne doktor var ortada ne de diş hekimi, ve klinik dedikleri de sineklerle dolu bir barakadan ibaret. Dışarda, kadınlar tedavi olmak için sıraya girmiş saatlerdir bekliyor. İlk hastası korkunç acılar içinde kıvranıyor çünkü bir sürü çürük azı dişi var. Jenny anlıyor ki tek çözüm, çürük dişleri çekmek. Bu alanda eğitim görmüş değil, bunu daha önce hiç yapmamış. Bir çok şeyi riske atıyor ve dehşet içinde. Aslında doğru düzgün gereçleri, gerekli aletleri bile yok, ama şans eseri yanında Novocaine (anestetik ağrı kesici) getirmiş. Jenny'nin cesur ve tutkulu bir kalbi var. Bir dua mırıldanıyor ve operasyona başlıyor. Nihayetinde, ağrısı azalan hasta onu ellerinden öpüyor. O gün, diş hijyenisti bir sürü diş çekiyor. Ertesi sabah, sözümona kliniğe tekrar geldiğinde, ilk hastasını, kocasıyla beraber kendisini beklerken buluyor. Kadının yüzü karpuz gibi şişmiş vaziyette. O kadar şişmiş ki gözleri bile seçilemiyor. Koca öfkeli ve Amerikalı kadın'ı ölümle tehdit ediyor. Jenny kadına yaptığı şey yüzünden dehşet içinde, ama tercümanı durumu açıklıyor hastanın yüzü operasyon yüzünden şişmemiş. Önceki gün kocası, kendisine yemek hazırlaması gereken saatte evde olmadığı için kadını dövmüş.
Bugün milyonlarca kadın bu şekilde yaşıyor. Onlar yoksulların en yoksulu. Dünyadaki toplam iş gücünün üçte ikisi kadınlara ait olduğu halde, onlar dünyadaki toplam zenginliğin yüzde birine sahipler. Onlara emekleri için para ödendiği zaman bile erkeklerden düşük ücretlerle çalıştırılıyor ve savunmasız kalıyorlar çünkü ekonomik özgürlükleri yok, ve hayatları devamlı olarak istismar, şiddet ve taciz gölgesi altında sürüyor. Kadınlara eğitim, iş ve kendi gelirlerini kontrol edebilme yetisi, miras ve mal edinme hakkı vermek muhakkak ki toplumun yararınadır. Kadın güçlendiğinde, çocukları ve ailesi de daha iyi koşullarda yaşamaya başlar. Aileler refaha kavuştuğunda köyler refaha kavuşur, ve eninde sonunda da tüm ülke.
Wangari Maathai Kenya'da bir köye gider. Kadınlarla konuşur ve onlara toprağın neden verimsiz olduğunu açıklar ağaçları kesip satmışlardır. Kadınları yeni ağaçlar dikmeye ve onları azar azar da olsa sulamaya ikna eder. Beş altı yıl içinde, bir ormana kavuşurlar, toprak zenginleşir ve köy kötü kaderinden kurtulur. Kadınların baskı altında tutulduğu toplumlar her zaman en yoksul ve en geri kalmış toplumlar olagelmiştir. Durum bu kadar aşikar olmasına karşın hükümetlerce, ve hatta yardımseverlerce görmezden gelinir. Kadınlarla ilgili bir fona bir dolar verilirken, erkeklerle ilgili olana 20 dolar verilir. Kadınlar insanlığın yüzde 51'ini oluşturuyor. Onları güçlendirmek, teknoloji, tasarım ve eğlence eğlence dünyasının değiştirebileceğinden fazlasını değiştirecek. Sizi temin ederim ki dünyadan haberdar, bilgili ve eğitimli kadınların birlikte çalışması, bu ıssız gezegene barış ve refah getirebilecek bir şeydir. Bugün pek çok savaşta, savaş kurbanlarının çoğunluğu sivillerdir, daha ziyade kadınlar ve çocuklar. Onlar kim vurduya gidenlerdir. Erkekler dünyayı yönetiyor ve bakın nasıl berbat bir durumdayız.
Nasıl bir dünya istiyoruz? Bu, pek çoğumuzun sorduğu çok mühim bir soru. Şu anki dünya düzenini sürdürmeye çalışmak makul bir şey mi? Sadece ayrıcalıklılar için değil herkes için yaşam hakkının korunduğu ve yaşam kalitesinin yükseltildiği bir dünya istiyoruz. Ocak ayında California Berkeley Ünv. kütüphanesinde açılan Fernando Botero'nun resim sergisini gezdim. Botero'nun çalışmalarını sürdürdüğü New York galerisi hariç, ABD'deki hiçbir müze ya da galeri, bu tabloları teşhir etmeye cesaret gösteremiyor, çünkü eserlerin teması Ebu Garip cezaevi. Bu resimler, Botero'nun görkemli üslubunu taşıyan, işkence ve kötü muamele konulu devasa tablolar. Bu tablolarda gördüklerimi ne kafamdan ne de yüreğimden söküp atabilmiş değilim. Hayatta en çok korktuğum şey denetimsiz güç. Gücün istismarından ve istismara odaklı güçten korkuyorum. Bizim türümüzde, erk sahibi erkekler gerçekliği tanımlar ve diğer herkesi bu gerçekliği kabul etmeye ve kurallara uymaya zorlarlar. Bu kurallar her zaman değişir ama onlar çıkarlarını hep korurlar, ve şu durumda aslında ekonomi için berbat bir uygulama olan "damlama etkisi" onlar için bulunmaz nimet. Merdivenin üstünden altına doğru "damlayan" aslında sömürü. Kadınlar ve çocuklar, özellikle de fakir olanlar en dipteler. En yoksul erkeğin bile istismar edebileceği biri var --bu ya bir kadın ya bir çocuk. Küçük bir azınlığın, cinsiyet, gelir, ırk ve sınıf farklılıklarını kullanarak çoğunluk üzerinde egemenlik kurmasından yoruldum artık.
Yaşadığımız sistemde radikal değişiklikler yapma zamanının geldiğini düşünüyorum. Ama dünyanın düzenini esaslı bir değişliğe uğratmak için dişi enerjiye ihtiyacımız var. Çok sayıda kadını güçlü ve etkili olabilecekleri konumlara taşımaya ihtiyacımız var. ve tabii erkeklerdeki dişil enerjiyi güçlendirmeye de. Elbette bahsettiğim erkekler taze zihinlere sahip olanlar. Yaşlılar umutsuz vaka, onların ölmesini beklememiz gerekiyor. (Gülüşmeler) İsterdim ki Sophia Loren'inkiler gibi bacaklarım ve efsanevi göğüslerim olsun. Yine de bana seçme şansı verilse, Wangari Maathai'nin, Somaly Mam'ın, Jenny'nin ve Rose Mapendo'nun savaşçı kalbine sahip olmayı yeğlerdim. Bu dünyayı güzel bir yer haline getirmek istiyorum. Daha güzel değil, sadece güzel bir yer. Neden olmasın ki? Gayet mümkün bu. Şu salona bir bakın -- bütün bu bilgi, enerji, yetenek ve teknolojiye bakın. Hadi, mükemmele yakın bir dünya yaratmak için, popomuzu kaldırıp, kolları sıvayarak tutkuyla işe koyulalım. Teşekkürler.