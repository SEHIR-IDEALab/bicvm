Bu, size bugün göstereceğim iki oldukça sıradışı fotoğrafın birincisi. 18 sene önce çekilmişti. Ben o zaman 19 yaşındaydım. O zamanlar yaptığım en derin dalışların birinden yeni dönmüştüm; 60 metreden biraz daha derine. Ve bu küçük balığı yakalamıştım; ve öyle görünüyor ki bu fotoğraf bu türün canlı çekilmiş ilk fotoğrafı. Ben sadece bir ihtiyolojist (balık bilimci) değilim, ben hakiki bir balık delisiyim. Ve bir balık delisi için bunlar oldukça heyecan verici şeyler. Ve daha da heyecan verici olan, bu fotoğrafı çeken kişinin Jack Randall olması, dünyanın en büyük ihtiyolojisti, balık delilerinin en büyüğü, bir anlamda. Yani, böyle bir anı yaşamış olmak benim için çok heyecan vericiydi; bu gerçekten hayatımın geri kalanının yönünü belirledi.
Ama gerçekten bu fotoğrafla ilgili en önemli şey, en yoğun şey, boynumdan aşağıya tamamen felç inmesinden iki gün önce çekilmiş olması. Çoğu 19 yaş erkeğinin kendini ölümsüz sanarken yaptığı gerçekten aptalca bir hatayı yapmıştım. Kötü bir vurgun yemiştim ve felç olmuştum ve tedavi için uçakla geri dönmem gerekiyordu. O gün, çok önemli iki şey öğrendim. Öğrendiğim birinci şey -- tamam, ben ölümlüyüm, bu gerçekten büyük bir şey. Ve öğrendiğim ikinci şey ise hayatımın geri kalanında yapacağım şeyin bu olduğunu büyük bir kesinlikle biliyor olmamdı. Tüm enerjimi, derin mercan resiflerindeki yeni türleri bulmaya yöneltmeliydim.
Şimdi, bir mercan resifini düşünecek olursanız, çoğu insanın aklına bu gelir-- tüm o büyük, sert, süslü mercanlar ve bir sürü parlak, renkli balıklar vb. Ama bu sadece buzdağının ucudur. Bir mercan resifini gösteren böyle bir diyagrama bakarsanız, tepeye yakın olan bölümle ilgili birçok şey biliyoruz, ve bunun nedeni scuba dalgıçlarının kolayca aşağı inip buraya erişebilmeleridir.
Scubayla ilgili bir problem vardır oysa ki, o da şudur ki sizin ne kadar derine gidebileceğinize bir sınır getirir, ve bu derinlik de yaklaşık 60 metredir. Bunun neden böyle olduğuna birazdan gireceğim. Ama, önemli olan nokta şu ki scuba dalgıçları genelde 30 metrenin üzerinde kalırlar ve çok nadir bundan daha derine inerler, en azından aklıselim sahibilerse böyledir. Yani, daha derine gitmek için çoğu biyolog küçük denizaltılara yönelmişlerdir. Bu denizaltılar müthiş, harika şeylerdir, fakat böyle bir şeyi kullanmak için günlüğüne 30 bin dolar veriyorsanız ve 600 metre derinliğe inebiliyorsa yukarılarda bir yerlerde aptalca dolaşmazsınız; çok çok çok daha derine gidersiniz. Sonuç olarak, bu denizaltılar kullanılarak yapılan araştırmalar hep 150 metreden daha derinlerde olmuştur.
Bu nokta da gayet aşikâr ki ortada bir alan var ve işte bu alan da benim kendi mutluluk arayışımın merkezinde konumlanıyor. Bu alanda ne olduğunu bulmak istiyorum. Burasıyla ilgili neredeyse hiçbir şey bilmiyoruz. Scuba dalgıçları buraya inemiyor; denizaltılar burayı es geçip gidiyor.
Palau'daki dalış kazamdan sonra tekrar yürümeyi öğrenmem bir senemi aldı ve o bir sene boyunca dalış fiziğini, fizyolojisini ve bu sınırlamaların nasıl aşılabileceğini öğrenmek için çok zaman harcadım. Size basit bir düşünce göstereceğim. Şu anda hepimiz hava soluyoruz, hava oksijen ve nitrojenin(azot) bir karışımıdır; yaklaşık yüzde 20 oksijen, yüzde 80 nitrojen. Bu, akciğerlerimizdedir. Ve Henry Kanunu diye adlandırılan bir olgu vardır, der ki: Gazlar, maruz kaldıkları kısmi basınç oranında sıvılaşırlar. Yani, basitçe, gaz vücudumuzda çözünür. Oksijen metabolizma tarafından tutulur; enerji için kullanırız. Nitrojen, kanımızda ve dokularımızda bir nevi dolanır ve bu normaldir, bu şekilde tasarlanmışızdır. Sorun, siz su altına inmeye başladığınızda oluşur.
Ne kadar derine inerseniz, basınç o kadar artar. 40 metreye inecek olursanız, ki bu çoğu scuba dalgıcı için tavsiye edilen limittir, bir basınç etkisine girersiniz. Bu da şudur ki aldığınız her nefeste gaz molekülleri yoğunluğu artmıştır. Ve zamanla, bu gaz molekülleri kanınıza ve dokularınıza geçerek çözünür ve sizi doldurmaya başlar. Eğer, diyelim ki 90 metreye inmişseniz, akciğerlerinizde normalin beş katı gaz molekülü değil, 10 katı gaz molekülü bulunur. Ve, kesinlikle bu da, kanınızda ve dokularınızda çözünür. Ve tabii ki normalin 15 katı gaz molekülü olacak bir derinlikteyseniz-- ne kadar derine giderseniz problem o kadar kötüleşir. Ve problem yani havayla dalmanın sınırlaması vücudunuzdaki tüm o noktalarla ilgilidir -- tüm nitrojen ve oksijen.
Scuba dalışının üç temel sınırlayıcısı vardır. Birincisi oksijendir -- oksijen zehirlenmesi. Hepimiz şu şarkıyı biliriz: "Aşk oksijen gibidir. Fazla alırsanız, fazla uçarsınız. Yeteri kadar almazsınız ölürsünüz." Evet, dalış bağlamında, fazla alırsanız gene ölüyorsunuz. Gene ölüyorsunuz çünkü oksijen zehirlenmesi bir nöbete neden olabilir -- bu da su altında şiddetle kasılmanıza neden olur; su altında olabilecek pek iyi bir şey değil. Böyle olur çünkü kanınızdaki oksijen konsantrasyonu çok yüksektir.
Nitrojenin iki problemi vardır. Biri Jacques Cousteau'nun "derinlik sarhoşluğu" dediği şeydir. Nitrojen narkozu. Sizi "kafanız iyi" yapar. Ne kadar derine giderseniz, kafanız da o kadar iyi olur. Sarhoşken araba kullanmak istemezsiniz, sarhoşken dalmak da istemezseniz, yani bu gerçekten büyük bir problemdir. Ve tabii ki, üçüncüsü benim Palau'da zor yoldan öğrendiğim vurgunlardır. Değinmeyi unuttuğum bir nokta, nitrojen narkozu probleminin önüne geçmek için vücudunuzdaki tüm o mavi noktaları yok ediyorsunuz ve helyumla değiştiriyorsunuz. Helyum bir gaz, helyumun neden iyi olduğuyla ilgili bir sürü şey söylenebilir; küçük bir molekül, tepkimeye girmiyor, ve narkoz etkisine neden olmuyor. Yani kullandığımız ana konsept bu. Ama, teori oldukça basit. Zor olan kısmı uygulaması.
15 sene önce işte böyle başladım. Ve itiraf ediyorum ki çok akıllıca bir başlangıç değildi, ama, bilirsiniz, bir yerden başlamanız gerekir. Ve, o zamanlar, ne yaptığını bilmeyen tek kişi ben değildim, neredeyse kimse bilmiyordu. Ve bu ekipman aslında 90 metrelik bir dalış için kullanıldı. Ama, zamanla, bunda biraz daha iyileştik ve gerçekten sofistike görünümlü bu ekipmanla ortaya çıktık, dört scuba tüpü, beş regülatör, tüm doğru gaz karışımlarıyla... Ve mükemmeldi, bizim aşağı gitmemizi ve yeni türler bulmamızı olanaklı kıldı. Bu fotoğraf 90 metrede çekildi, yeni balık türleri yakalarken. Ama problem bize fazla zaman vermemesiydi. Tüm cüssesine ve büyüklüğüne rağmen bize o derinliklerde çoğunlukla sadece 15 dakika verdi. Daha fazla zamana ihtiyacımız vardı. Daha iyi bir yol olmalıydı. Ve gerçekten daha iyi bir yol vardı.
1994'te prototip aşamasındaki kapalı devre rebreather'lara ulaşabilecek kadar şanslıydım. Tamam, kapalı devre rebreather (Ç.N."tekrarsolutucu") -- Bunun scubadan farkı nedir, ve neden daha iyidir? Rebreather'ın üç ana avantajı vardır. Bir, sessizdirler, hiç gürültü oluşturmazlar. İki, su altında daha fazla kalmanıza izin verirler. Üç, daha derine gitmenize izin verirler. Peki bunları nasıl yaparlar? Gerçekten bunu nasıl yaptıklarını anlamak için kapağını açıp içine bakmanız ve ne olduğunu görmeniz gerekir.
Kapalı devre rebreatherda üç ana sistem vardır. Bunların en temel olanı solunum devresidir. Solunum devresidir çünkü bundan nefes alırsınız ve kapalı bir devredir ve aynı gazı tekrar, tekrar, tekrar solursunuz. Ağzınıza koyduğunuz bir ağızlık vardır ve bir de counterlung (Ç.N. "ters akciğer") ya da bu örnekte iki counterlung. Counterlung'lar yüksek teknolojili değil, sadece basit esnek torbalardır. Sizin mekanik olarak nefes almanızı ya da mekanik olarak havalanmanızı sağlarlar. Nefes verdiğiniz zaman, nefesiniz, nefes verme counterlung'ına gider, nefes aldığınız zaman, bu, nefes alma counterlung'ından gelir. Bu tamamen mekanik bilimidir, sizin havayı solunum devresinde döndürmenizi sağlar. Nefes alma devresindeki diğer bir bileşen de karbondioksit absorbe eden kutudur. Solunum sırasında karbondioksit üretiriz ve bu korbondioksidin sistemden temizlenmesi gerekir. Bu yüzden içinde karbondioksidi solunan gazdan alan kimyasal bir filtre vardır öyle ki tekrar nefes alırken güvenli bir nefes almış oluruz. Evet, kısaca solunum devresi budur.
Şimdi, kapalı devre rebreather'ın ikinci temel bileşeni de gaz sistemidir. Bunun birincil amacı oksijen sağlamaktır, vücudunuzun tükettiği oksijeni tazelemektir. Yani ana tüp, ana kritik şey, buradaki oksijen besleme tüpüdür. Ama, sadece oksijen beslememiz olsaydı çok derine gidemezdik, çünkü oksijen zehirlenmesine çok çok erken girerdik. Bu yüzden başka bir gaza ihtiyacımız var, oksijeni seyreltebileceğimiz bir gaz, bu da uygun olarak seyreltici gaz beslemesi olarak adlandırılmıştır. Şimdi, kendi uygulamalarımızda genelde bu seyreltici gaz beslemesinin içine hava koyuyoruz çünkü hava ucuz ve kolay bir nitrojen kaynağı. İşte bu da nitrojenimizi nerden aldığımızdı. Ama daha da derine inmek istersek, tabii ki, başka bir gaz beslemesi gerekiyor. Helyuma ihtiyacımız oluyor ve helyum, derine gitmek için gerçekten ihtiyacımız olan şey. Ve genelde biraz daha büyük bir tüpümüz olur, rebreather'ın dışına monte edilir, bu şekilde. Ve derin dalışlarımıza başlarken doldurmak için kullandığımız budur. Ve sadece yedek olarak kullandığımız ikinci bir oksijen tüpümüz daha olur; şayet ilk oksijen beslememizde bir problem olursa nefes almaya devam edebiliriz. Ve tüm bu farklı gazları ve beslemeleri kontrol etmek için gerçekten yüksek teknolojili, sofistike bir gaz bloğumuz var ön tarafta, kolayca ulaşılabilen bir yerde. Doğru zamanda, doğru gazı enjekte etmeniz için her türlü valf, düğme vb. şeyleri bulunuyor.
Şimdi, normal olarak bunu yapmanız gerekmiyor çünkü hepsi otomatik olarak elektronik bir sistemle yapılıyor, rebreather'ın üçüncü sistemi. Rebreather'ın en kritik parçası oksijen sensörleridir. Üç taneye ihtiyacınız vardır öyle ki bir tanesi bozulursa hangisi olduğunu bilirsiniz. "Voting logic"e (Ç.N. mühendislik terimi) ihtiyacınız vardır. Aynı zamanda üç mikroişlemciniz de vardır, bunların her biri tüm sistemi çalıştırabilir, yani ikisini kaybedebilirsiniz. Yedek güç desteği de var. Ve tabii ki, bilgiyi dalgıca aktarmak için birkaç ekran var. Bu tür derin dalışlarda yaptıklarımızı yapmamıza izin veren yüksek teknolojili ekipmanlar bunlar. Ve bununla ilgili bütün gün konuşabilirim, karıma sorun. Ama çok daha ilginç olan bir şeye geçmek istiyorum.
Sizi bir derin dalışa götüreceğim. Bizim yaptığımız bu dalışları yapmanın neye benzediğini size göstereceğim. Burada botta başlıyoruz ve tüm bu pahalı, yüksek teknolojili ekipmanlara rağmen hala bu suya girmenin en iyi yolu -- sadece pfffff ! -- botun kenarından aşağıya yuvarlanırsınız. Şimdi, size önceki diyagramda gösterdiğim gibi daldığımız bu resifler yüzeye yakın başlıyor ve neredeyse düşey olarak, tamamen aşağıya doğru gidiyor. Yani, suya giriyoruz ve bu falezin kenarından geçiyoruz ve sonra inmeye başlıyoruz, iniyoruz, iniyoruz. İnsanlar bana o derinliğe inmenin çok zaman alacağını düşündüklerini söylediler; hayır, sadece birkaç dakika sürüyor tamamen aşağıya gitmeniz, 90-120 metre arasına, bizim hedeflediğimiz aralık. Biraz yavaş çekimde serbest atlayış yapmaya benziyor. Gerçekten çok ilginç -- Ed Harris'in duvarın kenarı boyunca indiği "The Abyss"i hiç izlediniz mi? Ordaki gibi bir his oluyor. Oldukça heyecanlı.
Ve aşağı indiğinizde suyun çok çok berrak olduğunu görüyorsunuz. İnanılmaz bir berraklıkta oluyor çünkü neredeyse hiç plankton yok. Ama ışığınızı açıp, etraftaki oyuklara bakıyorsunuz ve birden inanılmaz miktarda bir çeşitlilikle karşı karşıya kalıyorsunuz, herkesin sandığında çok daha fazla. Şimdi bunun hepsi yeni türler değil, gördüğünüz beyaz çizgili balık gibi, bu bilinen bir tür. Ama çatlak ve oyuklara dikkatle bakarsanız, her tarafta telaşla koşuşturan küçük şeyler görüyorsunuz. Orada gerçekten inanılmaz bir çeşitlilik var. Sadece balık da değil hem. Deniz lâleleri, süngerler, siyah mercanlar -- biraz daha balık. Tam şu anda gördüğünüz balıklar yeni türler. Hala yeniler çünkü bu dalışta ağım yerine video kameram vardı, yani hala aşağılarda birinin gelip kendilerini bulmasını bekliyorlar. Ama bunun gibi görünüyor ve bu tip bir habitat kilometrelerce devam ediyor. Burası Papua Yeni Gine.
Şimdi, küçük balıklar ve omurgasızlar gördüğümüz tek şey değil burada. Köpek balıkları da görüyoruz, beklediğimden çok daha düzenli olarak. Ve neden olduğundan da çok emin değiliz. Ama şimdi sizden istediğim, kendinizi 120 metre su altında hayal etmeniz, tüm bu yüksek teknolojik ekipman sırtınızda, Papua Yeni Gine'nin uzak bir resifindesiniz, en yakın basınç odasından binlerce mil uzaktasınız, ve tamamen köpek balıklarıyla çevrelenmiş vavziyettesiniz.
Video: Şunlara bak..... Oo-oo!....O-ooo! Sanıyorum dikkatlerini çektik.
Richard Pyle: Donald Duck gibi konuşmaya başlarsanız dünyada gerilimli görünebilecek bir durum olamaz.
(Kahkaha)
Yani, aşağıdayız -- ve derinlik 120 metre, yukarı bakıyor bu arada ki yüzeyin ne kadar uzakta olduğuna dair bir fikriniz olsun. Ve bir biyologsanız ve köpek balıklarını biliyorsanız, ve nasıl bir tehlikenin içinde olduğunuzu değerlendirmek istiyorsanız, aklınıza hemen gelen bir soru olur, o da --
Video: Hangi tür köpek balıkları?
Gümüş uçlu köpekbalıkları.
Ooo.
Gümüş uçlu köpekbalıkları -- burada aslında üç tip köpek balığı var. Gümüş uçlular, yüzgeçlerinin uçları beyaz olanlar, ve aynı zamanda gri resif köpek balıkları ve uzakta çekiç başlı köpek balıkları da var. Ve evet, biraz sinir bozucu.
Video: Hooo! Şu küçük eleman yerinde duramıyor.
Şimdi, TV'de bunun gibi bir sürü video gördünüz, ve çok korkutuculardı, ve ben bunların köpek balıklarıyla ilgili yanlış bir izlenim verdiğini düşünüyorum. Köpek balıkları aslında çok tehlikeli hayvanlar değildir; bundan dolayı çok endişelenmemiştik ve aşağıda şakalar yapıp duruyorduk. Daha fazla insan domuzlar tarafından, yıldırım düşmesinden ölüyor; İngiltere futbol maçlarında daha fazla insan ölüyor. Ölebileceğiniz başka bir sürü şey var. Ve bunları kafamdan uydurmuyorum. Hindistan cevizleri! Bir hindistan cevizi yüzünden ölmeniz bir köpek balığı yüzünden ölmenizden daha mümkün. Yani köpek balıkları bir çok insanın düşündüğü kadar tehlikeli değil.
Şimdi, "U.S. News and World Report" alanınız var mı bilmiyorum -- Ben son sayısını aldım. Kapak konusu zamanımızın büyük kâşifleriyle ilgiliydi. Son makale, başlığı "Keşfedilecek Yeni Alan Yok" olan bir makaleydi. Keşfedilecek yeni bilimsel alanların olup olmadığını, hala yapılabilecek gerçek, esaslı, çetin ceviz keşiflerin olup olmadığını tartışıyordu. Ve makaledeki en sevdiğim cümle buydu. (Slayt:"Bilimde...'keşif', sırt yüzgecinde fazladan omurgası olan bir gupi (Ç.N.süs balığı; lepistes) bulmak anlamına gelebilir") Bir balık delisi olarak gülmem lâzım çünkü ,biliyorsunuz, bize boşuna "balık delisi" demiyorlar. Biz gerçekten gupide yeni bir sırt omurgası bulmakla ilgili heyecanlanırız. Ama bundan çok daha fazlası var. Ve size yıllardır bulduğumuz gupilerden bazılarını göstermek istiyorum.
Bu -- ne kadar çirkin görüyorsunuz. Bu olayın bilimsel değerini göz ardı etseniz bile sadece parasal değerine bir bakın. Bunlarda birkaçı akvaryum ticaretiyle Japonya'ya satıldı, ve bir tanesini 15 bin dolara sattılar. Yani yarım kilosu yarım milyon dolar demektir.
Keşfettiğimiz başka bir melek balığı. Bunu ilk "havalı günler"imizde keşfetmiştik, kötü eski "havalı günler"de, hava ile daldığımız günler için böyle derdik, 110 metredeydik. Ve bu derin dalışların birinden çıkışımızı hatırlıyorum, biraz donuklaşmıştım, narkoz etkisinin geçmesi biraz zaman alır, Ayılmak gibi bir şey. Ve gördüğüm siyah noktalı sarı bir balığı hayal meyal hatırladım, ve "Kahretsin, bir tane yakalamalıydım, sanırım yeni bir tür." diye aklımdan geçirdim. Ve sonra, son olarak, dönüp kovama baktım. Belli ki bir tane yakalamışım -- Yakaladığımı tamamen unutmuşum. Ve buna "Centropyge narcosis" (Ç.N. narkoz melek balığı) adını vermeye karar verdik. Yani bu, resmi bilimsel adı, derinde konaklama özelliğine referans veriyor.
Bu da başka bir harika balık. İlk bulduğumuzda hangi familyadan olduğundan bile emin değildik; böylece sadece Dr. Seuss balığı dedik; çünkü o kitapların birindeki bir şey gibiydi.
Şimdi, bu oldukça başarılı. Papua Yeni Gine'ye gidip 90 metre su altına inerseniz bu büyük tepecikleri görürsünüz. Burada görmek zor olabilir fakat çapları birkaç metreyi bulur. Daha yakından bakarsanız, küçük beyaz bir balık olduğunu görecekseniz, yakınlarda takılan küçük, beyaz ve gri bir balık. Öyle görünüyor ki bu büyük tepecikleri bu balık yapıyor. Her seferinde bir çakıl taşıyla. Böyle bir şey bulmak gerçekten olağandışı. Sadece yeni bir tür değil, yeni bir davranış, yeni bir ekoloji, bir sürü yeni şey.
Şimdi size çok hızlıca göstereceğim şey bulduğumuz yeni türlerden bazılarının örnekleri. Sıradışı olan bulduğumuz türlerin sadece sayısı değil, --gördüğünüz gibi bunun da oldukça şaşırtıcı olmasına rağmen, bu bulduklarımızın sadece yarısı-- asıl sıradışı olan bunları ne kadar çabuk bulduğumuz. O derinlikte geçirdiğimiz sürede saatte yedi yeni türe kadar çıkıyoruz. Şimdi, Amazon ormanlarına gider ve bir ağacı ilaçlarsanız bir sürü böcek elde edebilirsiniz ama balıklar için, dünyada saatte yedi yeni tür bulabileceğiniz başka bir yer yok. Şimdi, yuvarlak bir hesap yaptık ve tahmin ediyoruz ki sadece Hint Pasifiği'nde kabaca 2000 ilâ 2500 arasında yeni tür bulunmakta. Bilinen türlerin sayısı ise beş bin altı bin arasında. Yani varolan türlerin büyük bir yüzdesi bilinmiyor. Tüm resif balığı çeşitliliğinde biraz durumu kontrolümüze aldığımızı düşünüyorduk aslında öyle değilmiş.
Çok iç karartıcı bir notla kapayacağım konuşmamı. Hatırlarsanız başlarken size iki sıradışı fotoğraf göstereceğimi söylemiştim. Bu, göstereceğim ikinci sıradışı fotoğraf. Bu fotoğraf, tam ben aşağıda köpek balıklarını filme alırken çekildi. Kafamın tam 90 metre üzerinde. Ve bu fotoğrafın sıradışı olmasının nedeni bir insanın hayatının en son dakikasını yakalıyor olması. Fotoğraf çekildikten 60 saniye geçmeden bu kişi ölmüştü. Bedenini bulduğumuzda neyin yanlış gitmiş olduğunu anladık; Çok basit bir hata yapmıştı. Tüpünü doldururken yanlış valfi çevirmişti. Yüzde 40 olması gerekirken tüpünde yüzde 80 oksijen vardı. Bir oksijen zehirlenmesi geçirmiş ve boğulmuştu.
Bunu göstememin nedeni --her şeye acı bir tecrübe katmak değil amacım-- ama sadece genel olarak hayatla ilgili felsefemi özetlemek için kullanmak istedim, o da şu ki: Hepimizin iki amacı vardır. Bu gezegendeki tüm canlılarla paylaştığımız birincisi, hayatta kalmak. Ben buna devamlılık diyorum. Türlerin hayatta kalışı ve kendimizin hayatta kalışı, çünkü bunların ikisi de genomun devamlılığıyla ilgili. Ve ikinci amaç, birinci amacın hakkından gelebilenlerimiz için, bilirsiniz, adına ruhsal tamamlanma diyebilirsiniz, finansal başarı diyebilirsiniz, bir sürü farklı şey söyleyebilirsiniz, Ben bunu haz arayışı olarak adlandırıyorum, bu mutluluk arayışı. Yani, sanıyorum benim bununla ilgili düşüncem şu: Bu kişi hayatını en dolu şekilde yaşadı, kesinlikle yaşadı. Bu iki amacı dengelemeniz gerekiyor. Tüm hayatınızı korkarak yaşarsanız-- yani, hayat cinsel yolla bulaşan ölüm oranı yüzde yüz olan bir hastalıktır. Yani, hayatınızı korku içinde geçiremezsiniz.
(Kahkaha)
Bu bilinir sanıyordum.
(Alkış)
Ama, aynı zamanda birinciyi ihmal edecek kadar iki numaralı kurala ya da iki numaralı amaca odaklanmak istemezsiniz. Çünkü eğer ölmüşseniz, sonrasında gerçekten hiçbir şeyin tadını çıkaramazsınız. Gelecekteki uğraşlarınızda bu dengeyi korumanız için bol şans dilerim. Teşekkürler.
(Alkış)