Bugün size geçici ölüm üzerine yaptığım çalışmalardan bahsedeceğim. Normalde geçici ölümden bahsettiğimde insanlar bana Vulcan işareti yapıp gülerler. Ancak ne kadar eğlenceli olsa da benim bahsettiğim şey Mars'a ya da Pandora'ya uçmak için insanları uyutmak değil. Benim bahsettiğim şey travma geçiren insanlara yardımcı olmak için geçici ölümü kullanmak.
Peki, "geçici ölüm" dediğimde neyi kastediyorum? Bu işlem hayvanların cansızlaşmaları, ölü gibi görünmeleri, sonra da herhangi bir zarar görmeden uyanmalarıdır. Bu konunun arkasındaki büyük fikir şu. Doğaya bakarsanız, geçici ölümün olduğu yerlerde ölümsüzlüğün olduğunu görebilirsiniz. Size anlatacağım şey ise şu travma geçiren bir kişiyi biraz öldürerek geçirdiği kalp krizini atlatıp ölümsüz olmasını sağlamak.
Ölümsüz organizmalara birkaç örnek vermek gerekirse bitki tohumlarını veya bakteri sporlarını sayabiliriz. Bu yaratıklar gezegenimizdeki en ölümsüz yaşam biçimleri, ve ömürlerinin büyük bir kısmını geçici ölü olarak geçiriyorlar. Bilim adamları bakteri sporlarını 250 milyon yıl boyunca geçici ölüm durumunda kalan yaşayan canlı hücreler olarak görüyor. Bu küçük yaratıkları bir kenara bırakarak biraz daha tanıdık bir alana gelmek istiyorum. İnsan yumurtaları bir kadının ömrü içinde yumurtalıklarda 50 yıl boyunca bir çeşit geçici ölüm halinde beklerler.
Bir de benim en sevdiğim geçici ölüm örneği var. Sea Monkeys'den bahsediyorum. Aranızda çocuğu olanlar bu küçük yaratıkları bilir. Bir oyuncakçıya veya petshopa gidip bu küçük şeylerden alabilirsiniz. Sonra paketi açıp bunları plastik bir akvaryuma koyuyorsunuz, ve yaklaşık bir hafta içinde etrafta yüzen küçük karidesleriniz oluyor. Beni ilgilendiren kısım yüzmeleri değil. Beni paketin içinde olan şey ilgilendiriyor, oyuncakçının rafında paketinde dururken bu karidesler sınırsız bir süre için geçici ölüm halinde bekliyorlar. Bu geçici ölüm fikri sadece hücreler ve küçük garip organizmalar için değil.
Arada sırada insanların da basitçe söylemek gerekirse cansızlaşabildikleri oldu, bu kısa bir süre cansızlaşan insanları anlatan hikayeler arasında beni en çok ilgilendiren içinde soğuk geçenler. 10 yıl önce, Norveç'te buzlu bir şelaleye kısılıp kalan bir kayakçı vardı. Bu kadın kurtarılmadan önce orada iki saat boyunca kaldı. Vücudu o kadar soğumuştu ki kalp atışları tamamen durmuştu. Kelimenin tam anlamıyla donarak ölmüştü. Yedi saat sonra, hala kalbi atmıyorken hayata geri döndürdüler ve hayatının devamında tedavi gördüğü hastanenin radyoloji bölümüne şef oldu.
Birkaç yıl sonra -- bu konular beni gerçekten heyecanlandırıyor -- birkaç yıl sonra, 13 aylık Kanadalı bir bebek, babası gece vardiyası için giderken üzerinde sadece bebek beziyle babasının peşinden dışarı çıktı. Ve küçük kızı saatler sonra donmuş olarak buldular. Ve bu küçük kızı da hayata geri döndürmeyi başardılar.
Geçtiğimiz yıl Dulut, Minnesota'da 65 yaşında bir kadın evinin ön bahçesinde donmuş, nabzı atmaz halde bulundu, ve hayata geri döndürüldü. Ertesi gün o kadar iyi durumdaydı ki üzerinde test yapmak istediler. Teyze huysuzlandı ve evine gitti. (Gülüşmeler)
Bunların her biri mucize değil mi? Bunlar gerçekten yaşanmış mucizevi olaylar. Doktorların söylediğine göre sıcak ve ölü değilseniz ölmemişsinizdir. Ve bu doğru. Doğru. New England Tıp Dergisi'nde yayınlanan bir çalışmada üç saat kalbi atmadığı halde düzgün bir şekilde yeniden ısıtılan insanlar herhangi bir nörolojik sorun yaşanmadan hayata dönebilmişler. Bu oran %50'den fazla. Buradan yola çıkarak yapmak istediğim şey geçici ölüm hakkında çalışmalar yaparak kayakçının başına gelenleri kontrollü bir şekilde tekrar yapmak.
Garip bir şey söyleyim, düşük oksijen seviyesine maruz kalmak her zaman öldürmez. Bu odada yaklaşık yüzde 20 oksijen vardır. Ve oksijen konsantrasyonunu düşürürsek hepimiz ölürüz. Aslına bakarsanız, laboratuvarda üzerinde çalıştığımız küçük bahçe solucanları, nematodlar da düşük oksijen seviyelerinde ölürler. Ama sizi şaşırtacak şey şu. Oksijen konsantrasyonunu 100 kat azaltarak 10 ppm seviyesine azaltırsak, ölmüyorlar. Bunun yerine geçici ölüm durumuna geçiyorlar ve herhangi bir zarar görmeden bu canlıları tekrar hayata döndürebiliyoruz. Ve bu net oksijen konsantrasyonu seviyesiyle milyonda 10 parça, sağlanan geçici ölüm sürdürülebiliyor. Bunu farklı organizmalarda da görebiliyoruz. Bunu gördüğümüz yaratıklardan birisi de bir balık. Ve bu canlının kalp atışlarını geçici ölüme sokup çıkararak bir çeşit ışık düğmesi gibi çalıştırıp durdurabiliyoruz.
Bunu yapabiliyor olmak beni çok derinden etkiledi. Kayakçının başına gelenleri tekrarlamaya çalışırken, bu arada onun da oksijen tüketimi sıfırdı ve muhtemelen bir tür geçici ölüm halindeydi. Tabi uç noktada soğuk hava şartlarına da maruz kalmıştı. Aklımıza şu soru geldi geçici ölüm halindeki hayvanları soğuğa maruz bıraksak ne olur. Buradan bulduğumuz şey eğer hayvanları benim, sizin gibi canlı olanları, soğutursanız -- bu durumda bahçe solucanları oluyor -- ölüyorlar. Ancak geçici ölüm durumuna sokup soğutursanız, yaşamaya devam ediyorlar. Buradaki önemli nokta şu: Eğer donmaktan kurtulmak istiyorsanız geçici ölüm haline geçmelisiniz. Değil mi? Bu gerçekten iyi bir şey.
Biz de buradan, olaylar arasındaki ilişkilerden yola çıkarak, kayakçının başına gelenin bu olup olmadığını merak ettik. Ve içimizde var olan bir şeyin temelde bizi biz yapan bir şeyin kendi metabolizmamızın esnekliğini çok soğuk ortamlarda hayatta kalacak şekilde düzenleyebildiğini düşündük. Bu tür bir mekanizmayı aramanın ilginç olacağını düşündüm. Şundan da kısaca bahsetmeliyim,
Bu tür şeyleri fizyoloji ders kitaplarında ararsanız bunların genel inanışa ters olduğunu görürsünüz. Popomuza şaplağı yediğimiz andan son nefesimizi verinceye kadar -- yani doğumdan ölüme kadar -- metabolizma hızımızı bazal metabolizma denilen belirli bir standardın altına indiremeyiz. Ancak bazı hayvanların hatta sincap ve ayı gibi memelilerin, metabolizma hızlarını azaltabildiklerini biliyoruz. Kış uykusuna yatacakları zaman metabolizmalarını düşürüyorlar. Aklıma şu soru geldi: Acaba benzeri bir durumu insan bünyesinde tetikleyecek bir şey var mıdır?
Ve bu tür şeyleri aramaya başladık. Bu aşamada sürekli yanlış yollara saptık. Ken Robinson burada. Başarısızlığın güzelliğinden bahsetti. Bizim bolca başarısızlığımız oldu. Pek çok farklı kimyasal denedik, ve tekrar tekrar başarısız olduk. Bir keresinde evde televizyon izliyordum, eşim de çocukları yatırıyordu ben de bir televizyon programı izliyordum. PBS'te yayınlanan NOVA'ydı ve Meksika'daki bir mağaradan bahsediyordu. Bu mağaranın adı Lechuguilla'ydı ve bu mağara insanlar için son derece zehirliydi. Araştırmacılar sadece girebilmek için özel elbiseler giyiyorlardı. Tamamen zehirli bir gaz olan hidrojen sülfitle doluydu. Hidrojen sülfit ilginç bir şekilde vücudumuzda bulunur. Bunu kendimiz üretiriz. En yoğun konsantrasyon ise beyindedir. Evet, Birinci Dünya Savaşı'nda kimyasal silah olarak kullanılmıştı. Bu madde son derece zehirli bir şey. Ancak bazı kimyasal kazalarda, eğer çok fazla hidrojen sülfit solursanız yere düşüp bayılırsınız ve ölü gibi görünürsünüz ancak hemen odadan dışarı çıkarılırsanız herhangi bir zarar görmeden hayata dönüldüğü fark edilmiş.
Hemen, vav, bundan biraz bulmalıyım dedim. (Gülüşmeler) Tabi, artık 9/11 sonrası Amerika'sında yaşıyoruz, bir araştırma enstitüsüne gidip "Merhaba, bir miktar yoğunlaştırılmış sıkıştırılmış öldürücü gaz silindirleri alabilir miyim? İnsanları geçici ölüm durumuna sokmak gibi bir fikrim var. Gerçekten bir sorun olmayacak." derseniz. Zor bir gün geçireceksiniz demektir ancak bunu neden istediğimi açıklayan ciddi düşüncelerim vardı. Dediğim gibi bu madde içimizde var, ve aslında, ilginç bir şekilde bu madde hücrelerimizin içinde oksijenin bağlanarak vücudumuza gereken enerjiyi sağlamak için yakıldığı yere bağlanıyor. Biz de aynı sandalye kapmaca oyununda olduğu gibi, bir insana hidrojen sülfit vererek oksijenin bağlanması gereken yeri sandalye kapmacada olduğu gibi işgal edebiliriz diye düşündük. Oksijeni bağlayamadığınız için de onu tüketmezsiniz. Bu sayede oksijene olan ihtiyacınız azalabilir. Yani, kim bilir?
(Gülüşmeler) Biraz dopamin biraz da hayal gücü ile bunun böyle olacağını iddia edebilirsiniz. Sonuç olarak, soğuk bir ortamda hidrojen sülfit ile kayakçının içinde bulunduğu hali bir memelide yeniden oluşturup oluşturamayacağımızı merak ettik. Memeliler sıcak kanlı yaratıklardır, üşüdüğümüzde titreriz değil mi? Oksijen yakarak çekirdek sıcaklığımızı 37 derecede tutmaya çalışırız. Bir fareye vücudu soğukken hidrojen sülfit verdiğimizde farenin çekirdek sıcaklığının da düştüğünü görmek gerçekten şaşırtıcıydı. Hareket etmeyi durdurdu. Ölü gibi görünüyordu. Oksijen kullanım oranı on katına kadar azaldı. Ve asıl önemli olan nokta. Hidrojen sülfitin içimizde var olduğunu söylemiştim. Hızlıca metabolize edildi ve bu cansızlık halinde altı saat kaldıktan sonra normal havaya sahip bir odaya alındı, ve sanki bir şey olmamış gibi vücudu ısındı.
Bu gerçekten inanılmaz. Gerçekten. Çünkü bir memeliyi geçici ölüm haline sokmanın bir yolunu bulduk. Ve bunun herhangi bir zararı da yok. En düşük sınırları zorlayan oksijen tüketim seviyelerine inmenin bir yolunu bulduk ve bu yöntem gayet güzel çalıştı. Geçici ölüm halindeyken farenin kalkıp dans etmesi mümkün değil, ama ölü olduğu da söylenemez ve vücuduna kesinlikle zarar gelmiyor. Ve düşünmeye başladık: Kayakçının vücudunda bulunan madde bu muydu, ya bu kadında diğer insanlarda olandan daha fazla varsa ve bu sayede vücudu çok fazla soğumadan oksijen tüketimi en alt seviyelere inmiş ve bu şekilde donmuş olabilirdi aksi takdirde ölmüş olması gerekirdi aynı solucan deneylerimizde olduğu gibi.
Merak ettiğimiz konu şuydu: Metabolizma esnekliğini bu şekilde kontrol edebilmeyi işe yarar bir hale getirebilir miydik? Merak ettiğimiz konulardan birisi de -- Eminim aranızda ekonomistler vardır, ve arz talep denen şeyi biliyordur. Arz ve talep birbirine eşitken her şey yolundadır, ancak arz düştüğünde -- bu durumda oksijen oluyor -- ve talep yüksek kaldığında, ölüyorsunuz. Az önce anlattığım şey talebi düşürebiliyor olmamızdı. Hayvanı öldürmeden oksijen seviyesini şimdiye kadar hiç olmayacak seviyelere indirmeyi başardık. Ve DARPA'dan aldığımız parayla bunu gösterebildik. Eğer bir fareye hidrojen sülfit verirseniz oksijene olan talebi düşürebilirsiniz, ve bu canlıyı Everest tepesinin 5000 feet üstü yüksekliklerde olabilecek oksijen konsantrasyonlarına koyabiliyorduk ve burada saatlerce hiçbir şey olmadan yaşayabiliyorlardı. Bu gerçekten etkileyici. Ayrıca hidrojen sülfit vererek normalde ölümcül oranlarda olan kan kaybına dayanıklı hale de getirebiliyorduk.
Bu konsept deneylerin sonucunda bir firma kurarak testleri daha geniş bir alana yaymalıydım. Diğerlerinin de yardımıyla Ikaria adında bir firma kurdum. Ve bu firmanın yaptığı ilk şey şırıngaya konulabilmesi için hidrojen sulfitin sıvı formunu hazırlamak ve dünyanın çeşitli yerlerindeki bu konuyla ilgili bilim insanlarına göndermek oldu, sonuçlar ise şaşırtıcı bir oranda pozitif geldi.
Kalp krizinin bir çeşidinde hidrojen sülfit verilen hayvanların şu anda kriz geçirsek size ve bana uygulanan normal yöntemlerle tedavi edilenlere göre kalbinde zarar oranının yüzde 70 düştüğü gözlendi. Aynı şey organ yetmezliği için de geçerli dolaşım bozukluğu nedeniyle böbreklerinizin, karaciğerinizin çalışmaması akut solunum bozukluğu sendromu ve bypass ameliyatında oluşan hasarlar. Dünya genelindeki travma uzmanlarının hepsi bunun doğru olduğunu söylüyor, görünüşe göre hidrojen sülfit kullanımı normalde ölümcül olan düşük oksijen seviyesinin yarattığı hasarı azaltıyor.
Şunu da söylemeliyim, bu faydayı sağlayan hidrojen sülfit konsantrasyonu çok düşük, şaşırtıcı oranda düşük. O kadar düşük ki doktorlar söz konusu faydayı görmek için hastaların metabolizmasını düşürmek zorunda kalmıyorlar, bu yöntemi uygulamak istiyorsanız bu muhteşem bir şey. Hayatlarını kurtarmak için insanları aşırı dozla uçuramazsın, bu kafa karıştırıcı olur. (Gülüşmeler)
Artık insanlı deneme sürecine geçtiğimizi söyleyebilirim. Şu anda -- (Alkışlar) Teşekkürler. Birinci aşama güvenlik çalışmaları tamamlandı, ve başarıyla atlattık, devam ediyoruz. İkinci ve üçüncü aşamaları da tamamlamalıyız. Bunun için birkaç yıl daha gerek. Süreç oldukça hızlı ilerliyor, fareler üzerinde yapılan testler farelerin geçici ölüm durumuna alınması 2005'te oldu, ilk insanlı çalışmalar 2008 yılında yapıldı ve birkaç yıl içinde işe yarayıp yaramadığını görmüş olacağız. Pek çok insanın yardımıyla bunların hepsi çok çabuk gerçekleşti
Bunlardan biraz söz etmek istiyorum, öncelikle o olmadan bu konuşma ve işimi başaramayacağım eşime çok teşekkür ediyorum. Ayrıca laboratuvarımda çalışan muhteşem bilim insanları ve tabi ki diğer çalışanlar Seattle Washington'daki Fred Hutchinson Kanser Araştırma Merkezi, mükemmel bir çalışma ortamı. Ayrıca Ikaria'daki muhteşem bilim adamları ve iş adamları. Bu insanların yaptığı şeylerden birisi de hidrojen sülfit teknolojisini alıp, ki başlangıçta yatırım sermayesini çok hızlı tüketen bir çalışmaydı, hidrojen sülfitten çok daha zehirli bir gazı kullanarak normalde ölecek yeni doğmuş bebeklerin dokularına oksijen taşımayı başaran başka bir firmayla birleştirdiler. Bu gaz, dünya üzerinde bin hastaneye gönderildi artık onaylandı ve etiketlendi, ve binlerce bebeği kesin bir ölümden kurtarıyor. (Alkışlar)
Böyle bir şeyin parçası olmak benim için inanılmaz bir duygu. Ve metabolik esnekliği temelden anlamanın yolunda ilerliyoruz, ve çok uzak olmayan bir gelecekte, ilkyardım uzmanı hidrojen sülfit ya da benzeri bir bileşiği ciddi şekilde yaralanmış bir kurbana enjekte edecek ve o insanı bir süreliğine geçici ölüm durumuna sokarak biraz daha ölümsüz olmasını sağlayacak. Sanki evde bir ışığı düğmesinden kapatıyormuş gibi hastaların metabolizmaları yavaşlayacak. Böylece en iyi tedaviyi görecekleri hastaneye ulaşacak süreyi kazanmış olacaklar. Gereken tedaviyi gördükten sonra, fare gibi, kayakçı gibi 65 yaşındaki kadın gibi, hiçbir şey olmamış gibi kalkacaklar. Mucize mi? Umarız değildir, ya da en azından mucizeleri biraz daha sık yaşanır yapmak istiyoruz.
Çok teşekkür ederim. (Alkışlar)