Pazartesi sabahı. Washington'da Amerika Birleşik Devletleri başkanı oval ofisinde oturuyor El Kaide'yi Yemen'de vurup vurmama konusunu değerlendiriyor. Downing Caddesi 10 numarada David Cameron, kamu sektöründen daha fazla işçi çıkararak çift dipli durgunluğu atlatıp atlatamayacağını anlamaya çalışıyor. Madrid'de Maria Gonzalez kapıda duruyor, bebeğinin ağlamasını ve ağlamasını dinliyor, uykuya dalana kadar ağlamaya bıraksın mı yoksa kucağına alıp tutması mı gerek karar vermeye çalışıyor. Ve ben babamın hastanedeki yatağının başucunda oturuyorum, az önce doktorunun odaya girip 'Bugün muhakkak içmesini sağlayın' dediği bir buçuk litre suyu içmesi izin vermeli miyim karar vermeye çalışıyorum - babam bir haftadır bir şey yiyemiyor ve içemiyor - ya da ona bu şişeyi vererek, aslında ölümüne neden olabilirim.
Yaşamlarımız boyunca önemli sonuçları olan çok önemli kararlarla karşı karşıyayız. Ve bu kararlarla baş etmek için bir takım stratejilerimiz var. Arkadaşlarımızla konuşuyoruz, interneti tarıyoruz, kitaplardan araştırıyoruz. Ama yine de, Google ve TripAdvisor ve Amazon Recommends çağında dahi, hala uzmanlara en fazla güveniyoruz - özellikle bahisler yüksek olduğunda ve karar gerçekten önemli olduğunda. Çünkü veri selinin ve aşırı karmaşıklığın dünyasında, uzmanların bizden daha iyi bir şekilde bilgiyi değerlendirebileceğine - bizim tek başımıza varacağımız sonuçtan daha iyi sonuçlara ulaşacaklarına inanıyoruz. Ve şu günlerde korkutucu ve kafa karıştırıcı olan bir dönemde, bize ne yapıp yapamayacağımızı açıkça söyleyen uzmanların ebeveynvari otoritesi sayesinde kendimizi daha güvende hissediyoruz.
Ama bunun büyük bir sorun olduğuna inanıyorum, bizim için toplum olarak, kültür olarak ve bireyler olarak tehlikeli potansiyel sonuçları olan bir sorun. Bu uzmanların dünyaya yaygın bir şekilde katkıları olmadığından değil - elbette katkıları var. Sorun bizimle ilgili; uzmanlara bağımlı hale geldik. Onların kesinliğine, güven vermelerine onların katiliğine bağımlı hale geldik, ve süreçte, sorumluluğumuzu devrettik, onların varsayılan bilge sözleri için zekamızdan ve bilgimizden feragat ettik. Kendi gücümüzden vazgeçtik, belirsizlikten duyduğumuz rahatsızlığı onların sağladığı kesinlik illüzyonu için elden çıkardık. Bu abartı değil. Yakın zamanda yapılan bir deneyde, bir grup yetişkinin, onlar uzmanların konuşmalarını dinlerken, beyinleri MRI ile tarandı. Sonuç son derece sıradışıydı. Uzmanların seslerini dinlerken, beyinlerinin bağımsız karar verme ile ilgili kısmı kendini kapatıyordu. Tam anlamıyla dümdüz bir çizgideydi. Ve uzmanlar ne derse dinlediler ve onların tavsiyelerine uydular, doğru olsun ya da olmasın.
Ama uzmanlar yanlış yapar. Doktorların on teşhisinden dördünün yanlış olduğunu gösteren çalışmalar olduğunu biliyor muydunuz? Eğer vergi iadesi formlarınızı kendiniz doldurursanız, statiksel olarak doğru olarak doldurma ihtimalinizin bu iş için tutacağınız vergi danışmanından daha fazla olduğunu biliyor muydunuz? Ve sonra, elbette, hepimizin farkında olduğu bir örnek var: finansal uzmanlar öyle yanlış yaptılar ki, 1930'lu yıllardan beri en kötü ekonomik durgunluğu yaşıyoruz. Sağlığımız, varlığımız ve müşterek güvenliğimizin hatırına, beyinlerimizin bağımsız karar veren kısımlarını açık tutmamız gerekli. Ve bunu, son bir kaç yılda araştırmasını neyin ve kimin güvenilir olduğunu ve neden öyle olduğunu düşündüğümüzü anlamaya odaklanan bir ekonomist olarak söylüyorum. Ama aynı zamanda - ve buradaki ironinin farkındayım - bir uzman olarak söylüyorum, bir profesör olarak, başkanlara, büyük şirketlerin başlarına, uluslararası organizasyonlara akıl veren biri olarak, ama uzmanların rolünün değişmesi gerektiğine, daha açık görüşlü, daha demokratik ve görüşlerimize karşı isyankar davrananlara daha açık olmamızın gerekliliğine inanan bir uzman olarak. Nereden geldiğimi anlamanıza yardımcı olabilmesi için, izin verin dünyamı sizinle paylaşayım, uzmanların dünyasını.
Şimdi, elbette, istisnalar var, harika, kültürü iyileştiren istisnalar. Ama benim araştırmamın bana gösterdiği uzmanların genel olarak çok katı kamplar oluşturmaya yatkın oldukları, bu kamplar içerisinde, muhalefeti sıklıkla susturan baskın bir bakış açısının ortaya çıktığı, uzmanların rüzgara göre hareket ettiği, sıklıkla kendi gurularına taptıkları oldu. Alan Greenspan'ın ekonomik gelişmenin devam edegeleceğini bildiren beyanı, emsalleri tarafından reddedilmedi, krizden sonrasına kadar elbette. Görüyorsunuz, ayrıca öğreniyoruz ki uzmanlar kendi dönemlerinin sosyal ve kültürel normları tarafından yerleştiriliyor, yönetiliyor - cinsel arzu gösterdikleri için kadınları tımarhaneye yollayan diyelim ki Viktorya dönemi İngiltere’si olsun ya da 1973 yılına kadar homoseksüelliği hala bir akıl hastalığı olarak sınıflandıran Amerika Birleşik Devletlerindeki psikiyatristler olsun.
Ve tüm bunların anlamı paradigmaların değişmelerinin uzun zaman aldığı, karmaşıklık ve nüansın göz ardı edildiği ve aynı zamanda paranın konuştuğu - çünkü ilaçların en kötü yan etkilerini rahatlıkla dışarıda bırakan ilaç çalışmalarını destekleyen ilaç firmalarına dair delilleri hepimiz gördük, ya da yiyecek firmalarının destekledikleri kendi ürünlerinin Çalışmalarının, piyasaya sürülecek ürünlerin sağlığa olan etkilerini yaygın bir şekilde abarttıklarını gördük. Bu çalışma, yiyecek firmalarının genel olarak bağımsız bir çalışmaya göre yedi kez daha fazla abarttığını gösteriyor.
Ve aynı zamanda uzmanların elbette, hata da yapabileceklerini dikkate almalıyız. Her Allahın günü hata yaparlar - dikkatsizlikten doğan hatalar. Archives of Surgery'deki yakın zamana ait bir çalışmaya göre cerrahlar sağlıklı yumurtalıkları alıyor, beynin yanlış tarafında operasyon yapıyor, yanlış el, dirsek, göz, ayak üzerinde prosedür uyguluyor ve ayrıca düşünce yanlışlarına bağlı hatalar yapıyorlar. Radyologların düştüğü yaygın bir düşünme hatası örneğin - CT taramalarına baktıklarında - hastanın sorununun ne olduğuna dair şüphelerini söyleyen doktoru referans alarak bundan fazlasıyla etkileniyorlar. Böylece eğer radyolog pnömonisi olduğundan şüphe edilen bir hastanın taramasına bakıyorsa, eğer taramada pnömoni olduğuna dair bir kanıt görürse ona bakmayı gerçekten bırakıyor - böylece hastanın ciğerlerinde 7.5 cm altta duran tümörü gözden kaçırıyor.
Şu ana kadar sizinle uzmanların dünyasına dair bazı içgörüleri paylaştım. Bunlar, elbette, sadece paylaşabileceğim içgörüler değil, umarım aynı zamanda en azından onlara körü körüne inanmayı neden bırakmamız, neden isyan etmemiz ve neden bağımsız karar verme yeteneklerimizi çalıştırmamız gerektiğine dair açık bir duygu vermiştir. Ama bunu nasıl yapabiliriz? Zaman nedeniyle, üç strateji üzerine odaklanmak istiyorum. Öncelikle, uzmanların görevini üzerimize almaya hazır ve istekli olmalı, ve onları modern havariler gibi görme fikrinden vazgeçmeliyiz. Bu her bir konuda doktora sahibi olmanız gerektiği anlamına gelmiyor, bunu duymak sizi rahatlatmıştır. Ama, örneğin, bize bir şeyleri aslında anlayabileceğimiz bir dilde açıklamalarını istediğimizde gösterecekleri kaçınılmaz rahatsızlığın karşısında ısrar etmemiz anlamına geliyor. Neden ben bir operasyon geçirdiğimde, doktorum bana, 'Bayan Hertz, hiperpireksiyaya dikkat edin.' dedi, kolayca yüksek ateşe dikkat etmem gerektiğini söyleyebilecekken? Görüyorsunuz, uzmanların görevini almaya hazır olmak aynı zamanda onların grafiklerinin, denklemlerinin, tahminlerinin, kehanetlerinin ardını kazmaya hazır olmakla ilgili ve bunu yapacak sorularla silahlanmakla ilgili: Bunu destekleyen varsayımlar neler? Bunun dayandığı kanıt nedir? Araştırmanız neye odaklanmıştır? Ve neyi dışlamıştır?
Yakın zamanda ortaya çıktı ki pazara çıkmadan önce ilaçları sınayan uzmanlar genellikle ilaçları önce, öncelikle erkek hayvanlarda ve sonra öncelikle erkeklerde deniyor. Görünen o ki bir şekilde dünya popülasyonunun yarısının kadın olduğu gerçeğini gözden kaçırıyorlar. Ve kadınlardan az tıbbi bilgi elde edilmiş, çünkü şimdi anlaşılıyor ki ilaçların çoğu kadınlar üzerinde erkeklerde olduğu gibi etkili değiller - ve etkili olan ilaçlar o kadar etkili ki aktif olarak kadınlara zararlılar. Asi olmak, uzmanların varsayımlarının ve metodolojilerinin kolaylıkla hatalı olabileceğini anlamakla ilgili.
İkinci olarak, benim gözetilmiş muhalefet dediğim şey için alan yaratmalıyız. Eğer paradigmaları yerinden oynatmak istiyorsak, eğer ilerleme yaratmak istiyorsak, eğer mitleri yok edeceksek, uzman fikirlerin çarpıştığı bir ortam yaratmalıyız, yeni, çeşitli, uyuşmaz, heretik görüşlerin korkusuzca tartışılmaya açıldığı, gelişmenin bu şekilde olacağı bilgisiyle, sadece fikirlerin yaratılmasından değil, aynı zamanda yok edilmesinde de - ve kendimizi farklı, uyuşmaz, heretik görüşlerle çevirerek, tüm araştırmalar şimdi bize gösteriyor ki bu aslında bizleri daha zeki hale getiriyor. Muhalefeti desteklemek, isyankar bir fikir çünkü bizim asıl içgüdülerimize ters geliyor, bizim zaten doğru olduğunu bildiğimiz ya da olmasını istediğimiz fikirler ya da tavsiyelerle bizi saran içgüdülerimize. Ve benim neden aktif olarak gözetilmiş muhalefete ihtiyacımız olduğunu söyleme nedenim.
Google CEO'su Eric Schmidt bu felsefenin aktif bir uygulayıcısı. Toplantılarda, odadaki kişiye bakıyor - kollarını kavuşturmuş, hafifçe eğlenir görünene - ve onları tartışmanın içine çekiyor, aslında farklı bir görüşe sahip olduğunu anlamaya çalışıyor, bu şekilde odada muhalefet oluyor. Muhalefeti yönetmek fikir birliğine varmamanın, ihtilafın ve farklılığın değerini fark etmekle ilgili. Ama daha da ileri gitmeliyiz. Temel olarak uzmanlar denilen kişilerin kim olduğunu yeniden tanımlamalıyız. Geleneksel düşünce, uzmanların ileri dereceli eğitim almış, şık sıfatları, diplomaları, çok satar kitapları olan insanlar olduğu - statü sahibi kişiler. Ama sadece hayal edin eğer biz uzmanın bir tür elit kadro olduğu düşüncesini bir kenara atarsak ve yerine demokratik uzmanlık fikrini kucaklarsak - bununla uzmanlık sadece cerrahları ve CEO'ları içermez ama satıcı kızları da - evet.
Best Buy, tüketici elektroniği şirketi, tüm çalışanlarını bir araya getiriyor - temizlikçiler, satış görevlileri, idari ofisteki çalışanlar, sadece satış tahmini yapan takım değil - iddiaya girmek için, evet iddia, bir ürünün yılbaşından önce iyi satıp satmayacağına dair, müşterilerin yeni fikirlerinin şirket tarafından dikkate alınıp alınmayacağına dair, bir projenin zamanında bitip bitmeyeceğine dair. Uzmanlığı şirket içinde güçlendirerek ve kucaklayarak Best Buy, şunu keşfetti, örneğin, Çin'de açılacak olan mağaza - büyük, gösterişli bir mağaza - zamanında açılamayacaktı. Çünkü çalışanlarına sorduklarında, tüm çalışanlar, mağazanın zamanında açılıp açılmayacağı konusunda iddiaya girerken, finans departmanından bir grup tüm fişlerini bunun Olmayacağı üzerine koydular. Anlaşıldı ki, şirket içinde kimsenin farkında olmadığı şeyin farkındaydılar, teknolojik bir sorunun, ne tahminde bulunan uzmanların hatta ne de Çin'deki uzmanların farkında oldukları bir sorunun.
Bu akşam tartıştığım stratejiler - muhalefeti kucaklayan, uzmanları, uzmanlığı demokratize eden, isyankar stratejiler, hepimize bu çok kafa karıştırıcı, karmaşık, zor zamanlarla uğraşmaya çalışırken bize aynı zamanda onları kucaklamamıza yardımcı olacak stratejilerdir. Çünkü eğer beynimizin bağımsız karar verme kısmını açık tutarsak, eğer uzmanlara meydan okur, şüpheci olursak, eğer otoriteyi bırakırsak, eğer asi olursak, ama aynı zamanda farklılığa, belirsizliğe ve şüpheye karşı çok daha fazla rahat olursak, ve uzmanlarımızın da bu terimlerle kendilerini ifade etmelerine izin verirsek, kendimizi 21. yüzyılın zorluklarına çok daha iyi bir şekilde hazırlayabileceğiz. Çünkü şimdi, hiç olmadığı kadar, körlemesine takip etme zamanı değil, körlemesine kabul etme, körlemesine güvenme. Şimdi, dünyayla gözleriniz apaçık yüzleşme zamanı - evet, uzmanları bazı şeyleri anlama konusunda kullanarak, kesinlikle - burada kendimi işten tamamıyla çıkarmak da istemiyorum - ama onların sınırlarından haberdar olarak ve, elbette, kendimizinkilerden.
Teşekkürler.
(Alkışlar)