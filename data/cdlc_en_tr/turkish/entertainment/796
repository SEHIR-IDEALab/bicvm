Geçen on yılı kendimi acıya ve aşağılanmaya maruz bırakarak geçirdim, umut ediyorum ki, iyi bir amaç için: kendimi geliştirme. Ve bunu üç safhada yaptım. İlk olarak aklımla başladım. Daha akıllı olmaya karar verdim, tüm Britannica Ansiklopedisi'ni A'dan Z'ye, ya da açık olarak, "a-ak"den "Zywiec"e kadar okuyarak. Ve işte bunun küçük bir resmi. İnanılmaz bir yıldı. Gerçekten büyüleyici bir yolculuktu. Bazen acı vericiydi, özellikle etrafımdaki insanlar için. Eşim, sohbete kattığım her gereksiz bilgi için beni bir dolar ile cezalandırdı. Yani olumsuz tarafları vardı.
Ama ondan sonra, ruhum üzerinde çalışmaya karar verdim. Geçen yıl bahsettiğim gibi, din ile büyümedim. Museviyim, ama Olive Garden restoranı ne kadar İtalyansa, ben de o kadar Museviyim. (Kahkahalar) Gerçekten öyle değil. Ama İncil ve kültürümü öğrenmek adına içine dalıp, onu yaşamak ve kendimi vermeye karar verdim. İncil'in bütün kurallarına uymaya karar verdim. Ve On Emir'den sakallarımı uzatmaya kadar -- çünkü Leviticus tıraş yasak der. Sonucunda böyle görünüyordum. O tepki için teşekkür ederim. (Kahkahalar) Biraz Musa'ya, biraz da Ted Kaczynski'ye benziyorum. İkisinden de birşey aldım. Orada bahçe vardı. Ve koyun.
Üçlemenin son safhasında bedenime odaklanmak ve olabildiğim kadarıyla en sağlıklı insan, yaşayan en sağlıklı insan olmaya çalışmak istedim. Geçen birkaç yıldır yaptığım şey oydu. Ve birkaç ay önce bitirdim. Ve şunu söylemeliyim ki, Tanrı'ya şükürler olsun. Çünkü o kadar sağlıklı yaşamak beni öldürüyordu. (Kahkahalar) Çok bunaltıcıydı, çünkü yapmanız gereken şeylerin sayısı, tek kelimeyle inanılmaz. Tüm uzmanları dinliyor, danışman doktorlardan oluşan bir tür heyetle konuşuyordum. Ve onlar bana yapmam gereken herşeyi söylüyorlardı. Doğru beslenmeli, egzersiz ve meditasyon yapmalı, köpekleri sevmeliydim, çünkü böylece tansiyonunuz düşüyor. Kitabı koşu bandında yazdım, ve kitabı bitirmem yaklaşık bin mil sürdü. Güneş kremi sürmek zorundaydım. Bu hiç de küçük bir başarı değil, çünkü cildiyecileri dinlerseniz, bir kadeh bardak dolusu güneş kremi sürmelisiniz diyorlar. Ve her iki ile dört saatte bir tekrar uygulamanız gerekiyor. Sanırım kitap avansımın yarısı güneş kremine gitti. Yılın büyük bir kısmında jöleli bir çöreğe benziyordum. Elleri yıkama konusu vardı. Doğru bir şekilde yapmalıydım. İmmünoloğum evimdeki tüm kumandaları ve iPhoneları silmem gerektiğini de söyledi, çünkü onlar birer mikrop cenneti. O çok zaman aldı.
Ayrıca olabiliğim kadarıyla en güvenli insan olmaya çalıştım, çünkü o da sağlığın bir parçası. Danimarka Güvenlik Konseyi'nden ilham aldım. "Yürüyüş kaskı iyi bir kasktır" diyen bir kamu kampanyası başlattılar. Sadece bisiklet kullanırken değil, ayrıca yürürken de kask takmanız gerektiğine inanıyorlar. Ve burada gördüğünüz gibi kasklarıyla alışveriş yapıyorlar. (Kahkahalar) Evet, onu da denedim. Şimdi biraz abartılı, itiraf ediyorum. Ama düşünürseniz, bu aslında "Freakonomics" yazarlarının hakkında yazdığı bir durum -- ortalama bir mil başına sarhoş yürümeden ölenlerin sayısı sarhoş araba kullananlardan daha fazla. Yani bir iki kadeh içtiyseniz, bu akşam düşünmeniz gereken birşey.
Böylelikle bitirdim, ve aslında bakarsanız başarı ile sonuçlandı. Tüm işaretler doğru yöne ilerledi. Kolestrolüm düştü, kilo verdim, eşim hamile gibi göründüğümü söylemeyi bıraktı. Yani bu güzeldi. Ve tümüyle başarılıydı. Ama ayrıca aşırı sağlıklı olduğumu öğrendim, ve o da sağlıksızdı. Bütün bunları yapmaya o kadar odaklanmıştım ki arkadaşlarımı ve ailemi ihmal ediyordum. Ve Dan Buettner'in dediği gibi, kuvvetli bir sosyal ağa sahip olmak sağlığımız için son derece önemli.
Böylece bitirmiş oldum. Ve proje bittikten sonraki haftada biraz aşırıya kaçtım. Karanlık tarafa geçtim, ve tam anlamıyla kendimi şımarttım. Caligula'dan çıkmış birşey gibiydi. (Kahkahalar) Seks kısmı olmaksızın. Çünkü üç küçük çocuğum var, yani öyle birşey olmayacaktı. Ama aşırı yemek ve aşırı içki, kesinlikle. Ve sonunda dengeyi sağladım. Şimdi birçok -- hepsi değil; artık kask takmıyorum -- yılım boyunca edindiğim onlarca sağlıklı davranışı benimsemeye başladım. Gerçekten hayat değiştiren bir projeydi. Ve elbette benim tümünden bahsetmeye zamanım yok. Size ikisinden hızlıca bahsedeyim.
İlki -- ve bu benim için şaşırtıcıydı; bunun ortaya çıkmasını beklemiyordum -- ama şimdi çok daha sessiz bir yaşam sürüyorum. Çünkü o kadar gürültülü bir dünyada yaşıyoruz ki. Trenler, uçaklar ve arabalar ve Bill O'Reilly, o çok gürültülü. (Kahkahalar) Ve bu gerçekten hafife alınan, üzerinde durulmayan bir sağlık tehlikesi -- sadece duyumuza zarar verdiği için değil, ki açıkça veriyor, ama aslında savaş-veya-kaç tepkisini başlatıyor. Büyük bir gürültü savaş-veya-kaç tepkinizi harekete geçirecektir. Ve bu, yıllar sonra, gerçek hasara, kardiyovasküler hasara neden olabilir. Dünya Sağlık Organizasyonu bu yıl yayınladıkları bir araştırma yaptılar. Ve araştırma Avrupa'da yapıldı. Hesaplamalarına göre gürültü kirliliği yüzünden Avrupa'da her yıl 1.6 milyon yıllık sağlıklı yaşam kaybediliyor. Son derece ölümcül olduğunu düşünüyorlar.
Ve bu arada, beyniniz için de çok kötü. İdrak yetinize zarar veriyor. Amerikan'ın kurucuları bunu biliyordu. Anayasayı yazdıklarında, odaklanabilmeleri için salonun dışındaki parke taşlarının üzerine toprak koymuşlar. Yani gürültü azaltma teknolojisi olmasaydı, ülkemiz varolmazdı. Bir vatansever olarak, önemli olduğunu düşünerek kulak tıkayıcı ve kulaklık takıyorum, ve gerçekten hayatım şaşırtıcı ve beklenmedik bir şekilde iyileşti.
Belirtmek istediğim ikinci ve son nokta şu ki -- ve aslında TEDMED'in teması bu -- neşe sağlığınız için o kadar önemli ki, bu davranışlardan çok azı benimle kalacak içlerinde biraz zevk ve neşe duygusu barındırmadıkça. Size sadece bunun bir örneğini vereceğim: yiyecek. Abur cubur sanayisi zevk düğmelerimize basmak ve en zevkli şeyleri anlamak konusunda oldukça başarılılar. Ama bence onların tekniklerini kullanabilir ve sağlıklı yiyeceklere uygulayabiliriz. Yalnızca bir örnek vermem gerekirse, gevrek yiyecekleri seviyoruz. Bu nedenle tariflerimin birçoğuna gevrekliği katmaya çalıştım -- biraz ayçekirdeği kattım. Ve Doritos yediğinizi düşünerek kendinizi kandırabilirsiniz. (Kahkahalar) Ve beni daha sağlıklı bir insan yaptı.
İşte bu kadar. Kitabım Nisan'da çıkıyor. Adı "Ölesiye Sağlıklı." Umarım kitap turu süresince hastalanmam. En büyük umudum o.
Çok teşekkür ederim.
(Alkış)