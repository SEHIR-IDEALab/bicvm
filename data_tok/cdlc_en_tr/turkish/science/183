Zekâ nedir? Eğer zekânın nasıl algılandığı konusunda tarihe göz atarsak, yaratıcı bir örnek, Edsger Dijkstra'nın şu ünlü deyişidir: "Bir makinenin düşünüp düşünemeyeceği sorusu, hemen hemen bir denizaltının yüzüp yüzemeyeceği sorusu kadar ilginçtir." Edsger Dijkstra bunu Alan Turing gibi, bilgisayar biliminin öncülerine yönelik bir eleştiri olarak yazmıştı. Ancak, geriye dönüp bakar ve yüzen yapay makineler ile uçan yapay makineleri yapmamızı sağlayan en faydalı buluşların neler olduğunu düşünürseniz, yalnızca yüzme ve uçmanın altında yatan fiziksel mekanizmaları anlayabilmemiz sebebiyle bu makineleri yapabildiğimizi görürsünüz. Ben de birkaç yıl önce zekânın altında yatan temel fiziksel mekanizmaları anlayabilmek için bir program üstlendim.
Bir durup düşünelim. Önce bir düşünce deneyiyle başlayalım. Dünya biyolojisi, dünya nöroloji bilimi veya dünya zekâsı hakkında hiçbir şey bilmeyen bir uzaylı olduğunuzu düşünün. Ancak inanılmaz teleskoplarınız var ve dünyayı seyredebiliyorsunuz. Aynı zamanda çok uzun hayatlarınız var, böylece dünyayı milyonlarca, hatta milyarlarca yıl seyredebiliyorsunuz. Ve çok garip bir sonuç gözlemliyorsunuz. Şunu gözlemliyorsunuz: 1000 yıl boyunca dünya sürekli göktaşı yağmuru altındayken bir an geliyor ve kabaca bizim zamanımızdaki, M.S.2000 senesindeki o andan itibaren, yörüngesi Dünya'nın yörüngesi ile çakışan, dolayısıyla çarpması beklenen göktaşları dünyaya çarpmadan, esrarengiz bir şekilde yön değiştiriyor veya patlıyorlar. Elbette, dünyalılar olarak biz biliyoruz ki, bunun nedeni kendimizi korumaya çalışıyor olmamız. Bir çarpışmayı engellemeye çalışıyoruz. Ama eğer bunların hiçbirinden haberdar olmayan, dünya zekâsı ile ilgili hiçbir fikre sahip olmayan bir uzaylı iseniz, belli bir noktaya kadar bir gezegenin yüzeyini tahrip eden göktaşlarının esrarengiz bir şekilde bundan vazgeçmesi üzerine, bunun nasıl olduğunu açıklayan fiziksel bir kuram ortaya koymaya mecbur olursunuz. Ben de, bu sorunun zekânın fiziki yapısını anlamakla aynı soru olduğunu iddia ediyorum.
İşte yıllar önce başladığım bu programda, bilimdeki, çeşitli dsiplinlerdeki farklı bağlantı çeşitlerine baktım ki bence bunlar zekânın altyapısını oluşturan tek bir mekanizmaya işaret ediyor. Örneğin evrenbilimde pek çok kanıt gösteriyor ki, evrenimiz zekânın gelişmesi için, özellikle de olası gelecek çeşitliliğini en yüksek sayıya ulaştıracak evren durumlarının gelişmesi için özenle ayarlanmıştır. Go oyunu gibi bazı oyunlarda -- satrançta IBM bilgisayar Deep Blue'nun Garry Kasparov'u yendiğini herkes hatırlar -- çok az insan farkında olsa da, yaklaşık son 10 senedir, daha fazla sayıda dallanma olasılığına sahip olması nedeniyle daha zor kabul edilen Go oyunu da bilgisayarlar karşısında aynı nedenden dolayı yenik düşmeye başlamıştır: Şu anda Go oynayan bilgisayarların en iyi teknikleri, oyun esnasında olası gelecek sayısını en yükseğe ulaştırmayı deneyen tekniklerdir. Nihayet, robotik hareket planlamada, karmaşık görevlerin başarılması amacıyla robotların becerilerini kullanarak, gelecek hareket özgürlüğü olasılıklarını en yüksek sayıya ulaştıracak çok çeşitli yeni teknikler bulunmaktadır. Böylece, bütün bu bağlantıları alıp bir araya getirerek, yıllar önce şu soruyu sordum: Zekâ için bütün bu farklı bağlantıları göz önüne alabileceğimiz temel bir mekanizma bulunuyor mu? Zekâ için tek bir denklem var mı?
Ve yanıt, bence, evettir. ["F = T ∇ Sτ"] Bu gördüğünüz, muhtemelen zekâ için bir E = mc² formülüne en yakın olandır, benim bildiğim kadarıyla. Bu gördüğünüz ifade şuna karşılık geliyor: Zekâ bir F kuvveti olup, etkisi gelecek hareket özgürlüğü sayısını yükseltmektir. Etkisi, olası erişilebilir gelecek çeşitliliği S olmak üzere, tau zamanına dek, T gücü ile gelecek hareket özgürlüğü miktarını en yükseğe ulaştırmak veya seçenekleri açık tutmaktır. Kısacası, zekâ kısıtlanmayı sevmez. Zekâ, gelecekteki hareket özgürlüğünü en yükseğe çıkarmaya ve seçenekleri açık tutmaya çalışır. Bu yüzden, bu denkleme bakıp bununla ne yapılabilir, diye sormak doğaldır. Ne kadar öngürü sağlar? İnsan düzeyindeki zekâyı mı öngörür? Yapay zekâyı mı öngörür? Şimdi size göstereceğim video bence, bu tek denklemin nefes kesen uygulamalarından bazılarını gösteriyor.
(Video) Sunucu: Yeni bir evrenbilim araştırması, ömürleri boyunca daha fazla düzensizlik ya da "entropi" üreten evrenlerin bizim gibi akıllı varlıkların var olması için daha uygun koşullara sahip olmaya yatkın olduğunu öne sürdü. Ancak entropi ve zekâ arasındaki bu belirsiz kozmolojik bağlantı ya daha derin bir ilişkiye işaret ediyorsa? Ya zeki davranış, uzun süreli entropi üretimi ile sadece ilişkili olmayıp, aslında doğrudan oradan doğuyorsa? Bunu bulmak üzere Entropica adında bir yazılım motoru geliştirdik. İçinde bulunduğu her sistemde uzun süreli entropi üretimini maksimize etmek üzere tasarlandı. Şaşılacak şekilde, Entropica hayvanlara yönelik birçok zekâ testini geçti, insanlara yönelik oyunlar oynadı ve hatta hisse senetleri alıp satarak para kazandı, bunların hepsini talimat almadan yaptı. İşte Entropica iş başındayken bazı örnekler.
Tıpkı düşmeden ayakta duran bir insan gibi, Entropica'nın tekerlekli aracı kullanarak çubuğu dengede tutmaya çalıştığını görüyoruz. Bu davranış bir açıdan dikkate değer, çünkü Entropica'ya hiç bir amaç vermemiştik. Kendi kendine direği dengelemeye karar verdi. Bu dengeleme becerisinin insansı robotlar ve insan destekleme teknolojileri için uygulamaları olacaktır. Bazı hayvanların dar alanlara ulaşmak için çevrelerindeki nesneleri alet olarak kullanabilmelerine benzer şekilde, burada Entropica'yı yine kendi inisiyatifiyle, bir hayvanı temsil eden büyük disk ile, bir aracı temsil eden küçük diski kapalı bir alana ulaşmasını sağlamak üzere hareket ettirerek, üçüncü bir diski tutup baştaki sabit pozisyonundan kurtarabildiğini görüyoruz. Bu alet kullanma becerisinin akıllı imalat ve tarım için uygulamaları olacaktır. Buna ilaveten, aynen bazı hayvanların yiyeceği serbest bırakmak için bir halatın iki ucunu aynı anda tutarak işbirliği yapabilmeleri gibi, burada Entropica'nın bu görevin model versiyonunu başarabildiğini görüyoruz. Bu işbirliği kabiliyetinin iktisadi planlama ve pek çok başka alana ilginç etkileri bulunmaktadır.
Entropica, çok çeşitli alanlara yaygın olarak uygulanabilir. Örneğin, burada kendi kendine başarılı bir şekilde pinpon oynadığın görüyoruz. Bu da oyunlar için potansiyelini göstermektedir. Burada Entropica'nın, arkadaşların durmadan bağlantıyı kopardığı bir sosyal ağda yeni bağlantılar kurmasını ve ağında bağlantılarını başarılı şekilde sürdürmesini izliyoruz. Bu ağ düzenleme kabiliyetinin, sağlık, enerji ve zekâ alanında uygulamaları bulunmaktadır. Burada, Entropica'nın gemi filosunun rotasını ayarlamasını, erişimini küresel olarak Atlantik'ten Pasifik'e genişletmek için Panama Kanalı'nı keşfedip yararlanmasını görüyoruz. Bu kapsamda, Entropica otonom savunma, lojistik ve ulaşımdaki sorunlar için kapsamlı olarak kullanılabilir.
Son olarak burada, Entropica'yı temsili alım satımı yapılan çeşitli hisse senetlerini kendiliğinden keşfedip, düşük fiyata alıp yüksek fiyata satma stratejisiyle değerlendirmesini, yönetimindeki varlıkları başarılı bir şekilde katlayarak büyütmesini izliyoruz. Bu risk yönetimi kabiliyetinin finans ve sigorta alanında geniş uygulamaları olacaktır.
Alex Wissner-Gross: Biraz önce gördükleriniz, alet kullanımı, ayakta yürümek ve sosyal işbirliği gibi insana özgü zeki bilişsel davranışın çeşitli örnekleri olup, tümü gelecekteki hareket özgürlüğünü maksimize etme amaçlı bir sistemi yöneten tek bir denklemden çıkmaktadır.
Burada derin bir ironi var. Robot teriminin ilk kullanıldığı zamana geri dönersek, yani R.U.R. oyununa, baştan beri hep şu görüş vardı: Eğer makine zekâsı geliştirecek olursak, sibernetik bir isyan çıkacaktır. Makineler bize karşı ayaklanacaklardır. Bu çalışmanın en önemli sonuçlarından biri şu: Belki de bu onlarca yıl boyunca sibernetik isyan kavramının bütününü tersinden alıyorduk. Makinelerin önce zeka sahibi olmaları ve ardından megalomanyaklaşıp dünyayı ele geçirmeleri değildi. Tam tersine, yani, olası tüm gelecekleri kontrol etme dürtüsü, zekanınkinden daha temel bir ilke, genel anlamda zeka aslında doğrudan bu tür kontrol düşkünlüğünden doğabilir, tersinden ziyade.
Diğer bir önemli sonuç, amaç arayışıdır. Bana sıkça şu soruluyor: Amaca yönelme becerisi bu çeşit bir yapıdan nasıl ortaya çıkar? Amaca yönelme becerisinin doğrudan bunun sonucu oluşu şöyle açıklanabilir: Sonradan pek çok başka hedefe ulaşabilir olmak amacıyla, önünüzdeki yollar arasındaki sıkıntı verici tünellerden geçmeyi seçmeniz gibi, ya da uzun vadede birikiminizi arttırmak için kısa vadede harcamalarınızı azaltarak finansal güvence yatırımı yapmanız gibi, amaç arayışı da doğrudan, gelecekteki hareket özgürlüğünü arttırmak amaçlı uzun vadeye yönelik bir dürtüden kaynaklanır.
Son olarak, ünlü fizikçi Richard Feynman bir zamanlar şöyle yazmıştı: Eğer insan uygarlığı yok olsaydı ve gelecek nesile uygarlığı tekrar kurmaları için sadece bir düşünce iletilebilecek olaydı, bu kavram şu olmalıydı: Çevremizdeki bütün maddeler ayrıyken birbirlerini çeken, fakat yakınken birbirlerini iten küçük yapı taşlarından oluşmuştur. Gelecek nesillerin yapay zeka yapılandırmasına ya da insan zekasını anlamalarına yardımcı olmak için, onlara iletmek istediğim kendi eşdeğer ifadem ise şudur: Zekâ, gelecekteki hareket özgürlüğü miktarını en yüksekte tutmaya ve kısıtlamalardan kaçınmaya çalışan fiziksel bir süreç olarak görülmelidir.
Çok teşekkür ederim.
(Alkış)