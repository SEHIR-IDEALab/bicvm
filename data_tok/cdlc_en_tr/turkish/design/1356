Bu hikaye artık "evim" olarak gördüğüm yerin hikayesi. Aynı zamanda bu hikaye, devlet okullarının ve kırsal kesimdeki halkın her ikisinin de geliştirimesi için "tasarım"ın ne yapabileceğinin hikayesidir. Burası Bertie County A.B.D, Kuzey Carolina'da. nerde olduğunu görmek isterseniz. İşte Kuzey Carolina. Daha yakından bakınca göreceğiniz Bertie County, eyaletin doğu tarafında yer alıyor. Doğuya doğru arabayla Raleigh tarafından 2 saat mesafede. Son derece düz ve bataklık bir coğrafya. Çoğunlukla tarım arazisi. Yörenin toplam nüfusu birbirinden uzak yerlere dağılmış 20,000 kişiden oluşuyor nüfus yoğunluğu o derece düşük ki bir kilometrekarede sadece yaklaşık 10 kişi yaşıyor.
Bertie County, Amerika'nın yok olmak üzere olan kırsalına başlıca örnektir. Bunun benzeri hikayeleri Amerika sınırları ve hatta ötesinde de gördük. Belirtilerini biliyoruz. Küçük köylerin boşalması. Kent merkezinin bir nevi hayalet şehir haline dönmesi beyin göçü ile en eğitimli ve nitelikli olanların gitmesi ve bir daha geri dönmemesi. Tarımın devlet desteğine muhtaç kalması ve başarı oranı düşük okullar kırsaldaki yoksulluğun şehirdekinden kat kat yüksek olması. Bertie County de bu hikayelerden biri. Birçok kırsal yerleşimde olduğu gibi Bertie kasabası da gelecekte kollektif üretim ve paylaşımın tesis edilemeyeceğinden muzdarip. Toplam nüfusun sadece yüzde 20'si köylerde yaşadığı için A.B.D'deki hayırseverlerin bağışlarının sadece yüzde 6.8'i kırsala ulaşabiliyor.
Yani, Bertie County, kırsal kesimde olmasının yanında, çok fakir. Eyaletin en fakir ilçesi. Her 3 çocuktan biri fakirlik içinde yaşıyor. Buna kırsal azınlık mahallesi denir. Ekonominin çoğu tarıma dayalı. En çok pamuk ve tütün ekiliyor, ve malum, ilçemizin yerfıstığı meşhur. en büyük işveren Purdue tavuk işleme fabrikası. İlçe merkezi, Windsor'a benzetilmiş. Şu anda gördüğünüz yer, Windsor'un Times Meydanı gibidir. Sadece 2,000 kişi yaşıyor ve diğer birçok küçük şehir gibi yıllar içinde git gide boşalmış bulunuyor. Boş ya da kullanılmayacak durumda olan bina sayısı dolu ve kullanılan bina sayısından fazla. İlçedeki restoran sayısı bir elin parmakları ile sayılabilir. Bunn's Barbecue kesinlikle benim favorim. Ama ilçede hiç kafe yok, hiç internet kafe bulunmuyor, sinema ya da kitapçı da mevcut değil. Büyük marketler bile yok.
Etnik olarak, ilçenin yüzde 60'ı Afrikalı Amerikalılardan oluşuyor. Eğitimde bu oran yalnız devlet okulları için geçerli çünkü ayrıcalıklı beyaz çocukların çoğu Özel Lawrence Akademisi'ne gidiyor. Bu durumda devlet okulları öğrencilerinin yaklaşık yüzde 86'sı Afrikalı Amerikalılardan oluşuyor. Yerel gazetede yayımlanan en son mezun olan sınıfın resimlerinde farkı gayet net olarak görebilirsiniz. Yani, Bertie County'de devlet eğitim sistemi zor durumda, demek bile durumun vehametini hafife almak olur. Nitelikli olanların içinden seçilebileceği bir öğretmen kitlesi bulunmuyor. İlçede yaşayanların sadece yüzde 8'i üniversite ya da lisansüstü bir diplomaya sahip. Yani, eğitim konusunda öyle parlak bir mirastan bahsedemeyiz. Aslında, 2 sene önce, 3.- 8.sınıflar arasındaki öğrencilerin sadece %27'si İngilizce ve Matematik'te eyalet ortalamasının üzerini tutturabildi.
Size, burasının çok umutsuz bir resmini çiziyormuşum gibi gelebilir, ama söz, iyi haberler de var. Bence ilçenin en değerli varlığı, en değerli varlıklarından biri bu adam. Dr. Chip Zullinger, ya da daha ziyade anıldığı adıyla Dr. Z. Kendisi ilçeye Ekim 2007'de bozuk eğitim sistemini düzeltmek için müfettiş olarak gönderildi. Daha önceki görev yerleri South Carolina'da Charleston ve Colorado'da Denver ilçeleri idi. 80'lerin başlarında, A.B.D'deki ilkokulların bir kısmının kuruluşunda görev almıştır. Tam anlamda asi ve hayalperest biri. aynı zamanda, şu anda orada yaşamamın ve çalışmamın sebebidir. 2009 Şubat ayında Dr. Zullinger, bizi yani Project H Design ekibini ki, bu benim kurduğum kâr amacı gütmeyen bir tasarım şirketidir, Bertie'ye gelmeye ve bu okul ile çevresinin yenilenmesi ve bu yenilemeye tasarımcı bir bakış açısı getirmemiz için davet etti. Özellikle bizi davet etti, çünkü bizim çok özel bir tür tasarım sürecimiz var- bu yöntemle genelde ulaşım sorunu olan yerlerde, tasarım hizmeti ya da yaratıcı sermaye bulunmayan yerlere uygun tasarım çözümleri yaratabiliyoruz. Özellikle şu 6 tasarım talimatlarını kullanıyoruz. bunların arasında en önemlisi 2 numara: "için" değil, "ile birlikte" tasarlıyoruz, bu durumda, insan odaklı tasarım yaparken müşteri odaklı tasarım değil, insanlarla birlikte tasarlamaktan, en uygun çözümlerin bu şekilde içeriden çıkmasına imkan veriyoruz.
Oraya davet edilmeden önce, San Franciso'daydık. Yani 2009'un geri kalan kısmında zamanımızın yaklaşık yarısını Bertie County'de geçirerek yollarda yaşadık. "Biz" derken, Project H demek istiyorum, daha doğrusu, ben ve ortağım, yani bir mimar olan ve hiç yoktan var edebilen bir inşaatçı olan Matthew Miller'dan bahsediyorum. Hızlıca şimdiye gelirsek, biz orada yaşıyoruz. Bu resimde Matt'in kafasını bilerek kestim, eşorfmanlarla olduğu için, bu fotoğrafı kullandığımı bilse, beni öldürebilirdi. İşte bu bizim ön verandamız. Orada yaşıyoruz. Evimiz dediğimiz yer burası. Geçtiğimiz yıl boyunca, buraya gelip giderken bu yere aşık olduğumuzu farkettik. Bu yere ve insanlarına. Bertie County gibi bir yerde yapabildiğimiz işe aşık olduk. Çünkü, tasarımcı ve inşaatçı olarak her yerde yapamazsınız. Burada denemek, kaynaştırmak ve test etmek için alan var. Dr. Zullinger da bizi tamamiyle destekliyor. İş yapan ve kirlenen ellerin tırnakları altındaki kirde bir asalet vardır.
Bizim orada olmayı istememizin yanı sıra bölgenin yardımımıza çok ihtiyacı olduğu da bir gerçek. Bertie ilçesi, yaratıcı insanlardan tamamen yoksun konumda. Koca ilçede, tek bir lisanslı mimar dahi yok. Burada tasarımı, Bertie County'nin başka bir şekilde sahip olamayacağı ve daha önce dokunulmamış bir araç olarak, ve bir bakıma, ellerinin altında bulunduracakları yeni bir metot olarak kullanma imkanı gördük. Öncelikli amaç, oraya gitmemizi sağlayan Dr. Zullinger ile birlikte tasarımı eğitim sisteminin içinde kullanmaktı. Ama bunun ötesinde, Bertie ilçesi halkının övünç ve birlik temelli yeni bir bakış açısına, ve çok yoksun oldukları yaratıcı sermayeye ihtiyaç duyan ve gerçekten bundan mahrum kalmış bir topluluk olduğunu gördük. Ve hedef değişti ve evet, tasarım eğitim sistemine uygulanmalı ancak eğitimin toplumu ilerletecek lokomotif olabilmesi için nasıl kurgulanması gerektiği bulunmalıydı.
Bunu çözmek için, tasarım ve eğitimin kesişimine 3 farklı yaklaşım denedik. Ve diyebilirim ki, Bertie County'de yaptığımız ve işe yaradığından emin olduğum bu 3 şey Birleşik Devletler'de, hatta dışında pek çok kırsal yerleşim için de işlevsel ve yararlı olacaktır. Bu üç şeyin ilki, "eğitim için tasarım" Bu iki şeyin kesişiminde en doğrudan ve en açık olanı yani öğretmenler ve öğrenciler için geliştirilmiş alanlar, malzemeler ve deneyimlerin fiziksel olarak kurulumu. Bugünlerde okullarımızda bulunan berbat karavan tipli araçlar, çağdışı ders kitaplarının ve kötü malzemelerin kullanımı yerine bulduğumuz çözüm bu. Bu bizim için birkaç farklı yoldan gerçekleşti. İlki, bilgisayar laboratuvarlarında bir dizi yenileştirme idi. Geleneksel olarak, özellikle Bertie'nin başarısız okulundakiler gibi laboratuvarlar her hafta tekrarlanan sınavların yapıldığı gir-yap-çık tipi mekanlardır. İçeri girer, yüzünüzü duvara döner, testi çözer ve çıkarsınız. daha şenlikli, daha erişilebilir, cazip ve sosyal bir mekan yaratarak öğrencilerin teknolojiye yaklaşımını değiştirmek istedik. Öğretmenlerin de bu mekanları teknoloji içerikli derslerde kullanabilmesini amaçladık. Burası lisenin bilgisayar laboratuvarı. Müdür bu odayı o kadar seviyor ki her gelen misafire önce burayı gösteriyor.
"Öğrenme arazisi" adlı bu eğitim amaçlı oyun sahası sistemi, öğretmenlerin de birlikte üretmesine imkan tanıyor. İlkokul öğrencileri burada her çocuk gibi bağırıp, koşup oynarken bir yandan da aktivite üzerinden temel konuları öğrenebiliyorlar. Burada oynadıkları "eşle beni" adlı oyun üzerinden basit bir çarpma işleminin sonucunu bulmayı öğreniyorlar. "Eşle beni"de sınıf iki takıma ayrılıyor, her takım oyun alanının bir yanına geçiyor, öğretmen tekerleklerin üzerine tebeşirle birer rakam yazıyor. Sonra öğretmen bir problem soruyor: mesela "dört kere dört kaç eder?" gibi her takımdan birer öğrencinin cevap olan 16 sayısının yazdığı tekerleği bulup rakibinden önce oturması gerekiyor. Bütün üyeleri doğru rakam yazan tekerleğin üstüne oturan takım yarışı kazanıyor. Bu oyun alanının yarattığı etki ve sonuç cidden harika bir sürpriz oldu. Bu sayede dışarı çıkıp oyun oynayan çocuklar ve özellikle de oğlanların çoğunlukta olduğu bazı sınıfların öğretmenleri notların yükseldiğini bildirdi. Bu yolla çocuklar artık iki haneli rakamları çarpmaktan korkmuyorlar. Üstelik öğretmenler de öğrencilerinin yeni deneyimler karşısında nasıl davrandığını ölçecek bir araca kavuşmuş oldular. Eğitim için tasarım hususunda bence en önemli nokta çözümlerin öğretmenlerle birlikte elde edilmesi. Böylece ortaya çıkan çözümü kullanmada daha hevesli ve istekli oluyorlar Bu, müfettiş muavini Mr. Perry. Öğretmen eğitimi günlerimizden birinde bize katıldı ve üst üste 5 tur "eşle beni" oyununda şampiyon olmasıyla pek övünüyor.
(Kahkaha)
İkinci yaklaşım ise eğitimin kendisini yeniden tasarlamak. Bu, en karmaşık olanı. Eğitimin nasıl yönetildiği ve kim tarafından kime ne önerildiği hakkında sistem düzeyinde bir bakış gerektiriyor. Çoğu durumda bu, değişimin kendisini var etmekten ziyade, değişime elverişli koşulları yaratmak ve değişim isteğini teşvik etmekle ilgili ki, kırsal kesimde yapılması söylendiği kadar kolay değil. Bizim için bu, "Birleş Bertie" adlı bu grafikle yaptığımız genel kampanya oldu. Bu mavi noktalardan binlercesi ilçenin her yerine yapıştırıldı. Okula devam eden öğrencilerin yaşadığı bölgede her bir eve bir masaüstü bilgisayar ve internet bağlantısı temin etmek için oluşturulan fonu beslemeyi amaçlıyordu. Bu noktada belirtmeliyim ki, evlerin sadece %10'unda internet bağlantısı bulunuyordu ve kablosuz bağlantı sadece okul binalarında ve kendimi sık sık önünde çömelmişken bulduğum kızarmış tavuk imalathanesi civarında mevcuttu Kampanya, insanları meraklandırmasının ve "etraftaki bu mavi noktalar da neyin nesi?" dedirtmesinin yanı sıra eğitim sistemini de, birbirine kenetlenmiş bir toplum için süreci nasıl hızlandırabileceğini düşünmeye zorladı. Eğitimcileri, okul duvarlarının dışına ulaşıp, toplumun gelişmesinde nasıl bir rol oynayacaklarını düşünmeye teşvik etti. İlk parti bilgisayarlar bu yaz kuruluyor ve biz de Dr. Zullinger'le birlikte öğrenme süresini nasıl okul saatleri dışına da uzatabiliriz konusunda stratejiler geliştiriyoruz.
Bana en çok heyecan veren üçüncü yaklaşım ise şu anda üzerinde olduğumuz eğitim olarak tasarım. Eğitim olarak tasarım derken, devlet okullarında tasarım dersi okutulabileceğini kastediyorum ama tasarım temelli öğrenme değil yani 'haydi fizik dersinde roket yapalım' gibi değil sahici inşa etme ve üretme becerileri eşliğinde, gerçek anlamda tasarımsal düşünceyi toplumun amacı haline getirmek. Demek ki biz tasarımcılar artık sadece danışman değil aynı zamanda öğretmenleriz ve gelecek kuşağa yaratıcı sermayeyi aktarmakla görevliyiz. Eğitsel bir çerçeve olarak tasarım birçok öğrenci için hastalık haline gelen katı, konuşmaya dayalı ve sıkıcı öğretimin panzehiri olacaktır. Öğrencinin somut şekilde elleriyle yapacağı, aktif şekilde yer alacağı ve temel konuları uygulamalı şekilde öğrenebileceği bir yaklaşım. Bu aşamada aklımıza "dükkan-sınıf" metodu -özellikle de ahşap ve matal dükkan sınıfları" ve bu yöntemin, geçmişte üniversiteye gidemeyecek çocuklar üzerindeki olumlu etkisi geldi. Dükkan-sınıf bir mesleki eğitim yöntemi. İşçi sınıfına dair birşey. Bu kapsamda "annenize yeni yıl hediyesi olarak bir kuş kafesi yapın" gibi şeyler yapılır. Son yıllarda, dükkan-sınıf uygulamasını destekleyen maddi kaynaklar tamamen kesilmiş bulunuyor.
Biz de dükkan-sınıf yöntemini bölge ihtiyaçları ekseninde ve daha yaratıcı, ciddi bir tasarım atölyesine yakın biçimde yeniden canlandırmaya karar verdik. Bu muallak fikirle Dr. Zullinger'e gittik ve kendisiyle bir yıl süren çok yakın ve sıkı çalışmamız sonunda Lise 1. sınıflarda uygulanmak üzere yıllık müfredat programını oluşturduk. Bu yaz sonunda dört hafta içinde uygulanmaya başlayacak. Ortağım Matthew ile ben bu karmaşık ve zorlu sürecin sonunda programı onaylatmayı ve öğretmenlerin eline sunmayı başardık. Program şöyle uygulanacak:
1. ve 2. sönmestr boyunca öğrenciler her hafta 3 ders saatini bizim 420 metrekarelik stüdyo-sınıfımızda geçirecekler. Bu ders saatlerinde öğrenciler, sokağa çıkıp etnografik araştırma ve ihtiyaç analizi yapacak stüdyoya dönüp beyin fırtınasıyla tasarım görsellerini hazırlayacak ve işe yarayabilecek konseptler ile yola çıkarak dükkana gidip sahiden karar verdikleri şeyi yapacak , inşa edecek, onu geliştirecekler. Yaz tatilinde ise kendilerine çalışma imkanı verilecek. Project H firmamızın inşaat ekibinde bizimle çalışacak, ve bölgeye yararlı olurken para da kazanacaklar. Gelecek yaz hayata geçecek ilk proje şehir merkezine bir açık çiftçi pazarı inşası olacak sonra ikinci yılda okul servisleri için bir barınak yapılacak ve üçüncü yılda ise yaşlıların evleri onarılacak. Umarız hayata geçecek bu sahici projeler sayesinde öğrenciler eserlerini işaret edip "işte bunu ben yaptım" diye övünürler.
Öğrencilerden üçünü size tanıtmak isterim. bu Ryan 15 yaşında Ziraati seviyor ve büyüyünce öğretmen olmak istiyor. Üniversiteye gitmeyi ama sonrasında yuvam dediği, ailesinin yaşadığı bu yere, Bertie ilçesine geri dönmeyi ve buraya katkı sağlamayı arzu ediyor. Stüdy H sayesinde becerilerini geliştirme ve memleketine anlamlı bir fayda sağlama imkanı bulabilecek.
Bu da Eric. Futbol takımında. Motokros yarışlarından hoşlanıyor ve ileride mimar olmak istiyor. Stüdyo H sayesinde taslak çıkarmadan ahşap ve metal ile inşaata müşteri aramaya kadar birçok mimari becerisi gelişecek.
İşte bu da Anthony. 16 yaşında. Avcılık ve balıkçılıkla ilgileniyor elleriyle çalışmaktan ve açık havada olmaktan hoşlanıyor. Demek ki Stüdyo H ona elleriyle çalışma becerileri konusunda yardımcı olacak. ormancılıkla da ilgileniyor ama eğer üniversiteye gitme imkanı olmazsa endüstriyle becerilerini geliştirmesi gerekecek.
Tasarım ve inşaatın eğitime sağlayabileceği en önemli katkı farklı bir derslik anlayışı. belki de gelecekte gerçekten açık çiftçi pazarı olacak bina şimdilik derslikte. Mesela komşuları dolaşıp yiyecek alışverişini nereden yaptıklarını, neden orayı tercih ettiklerini soracakları bir çalışma, dönem ödevi olabilir. Elleriyle inşa ettikleri açık çiftçi pazarının yaz sonunda yapılacak kurdele kesme töreni ise yıl sonu sınavı yerine geçebilir. Bölge halkı için tasarım ve yapım; sahici, gözle görünür gerçek gelişmeler olacak. Her ders yılında bir proje yapılacak. Üstelik bu sayede yeni bir gelecek hayal eden gençlik, yörenin en büyük ve önemli değeri haline gelmiş olacak.
Stüdyo H projesini ilk yılda özellikle küçük tuttuk. 13 öğrenci ve 2 öğretmen katılıyor ve tek mekanda tek proje hedefleniyor. Ancak başka bölgelerde de işe yarayacağına inanıyoruz. Gerçekleştirilmesi çok zor olan bu küçük hayallerin küresel ölçekte insani fayda üreteceğine yürekten inanıyorum. Dünyaya geniş açıdan bakınca üzerinde yaşayanları insan olarak görme beceriniz kayboluyor.
Esasen tasarım, hem biz tasarımcılar hem de birlikte çalıştığımız kişiler için sürekli öğrenme prosesinin dinamiklerinden biri. O halde biz tasarımcılar, kendimizi yeniden keşfetmek zorundayız. Önem sıramızı gözden geçirmeli, kendi rahatımızdan daha fazla feragat etmeli ve ülkemiz için daha yararlı vatandaşlar olmak üzere kendimizi yeniden eğitmeliyiz. İşte bu küçük hikayenin hem kırsal bölgeler hem devlet eğitim sistemi ve hem de tasarımın geleceği için doğru yönde atılmış bir adım sayılacağını umuyoruz.
Teşekkürler.
(Alkışlar)