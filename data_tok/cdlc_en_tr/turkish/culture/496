Normalde para kazanmak için kızak çekiyorum, dolayısıyla beni entellektüel olarak şaşırtmak için çok fazla şeye gerek yok, ama bu senenin başlarından bir ropörtajdan bu soruyu okuyacağım: "Felsefik olarak, sürekli bilgi akışı olması hayal edebilme yeteneğimizi çalıyor mu veya elde edebilme hayallerimizin yerine geçiyor mu?" Sonuçta, eğer birisi tarafından bir yerde yapılıyorsa, ve biz de sanal olarak katılabiliyorsak, neden evden çıkalım ki?"
Normalde kutup kaşifi olarak tanıtılıyorum. En ileri veya 21. yüzyıl mesleklerinden olup olmadığından emin değilim ama şu ana kadar hayatımın yüzde ikisinden fazlasını Kuzey Kutbu Dairesinde bir çadırda geçirdim, yani evden bayağı bir çıkıyorum diyebiliriz. Ve sanırım doğam gereği, ben izleyici veya araştırmacı değil de yapan bir insanım, fikirler ve eylem arasındaki bu uçurum, bu ayrılığı kısaca keşfetmeye çalışacağım.
Son 12 yıldır beni delirten "neden?" sorusunun anlamlılık yanıtını arkada duran, soldan ikinci gösterişli görünen beyefendi vermiştir, kendisi George Lee Mallory. Çoğunuz adını biliyorsunuzdur. En son 1924'te Everest dağının zirvesinin yakınlarında bulutların arasında kaybolurken görülmüştü. Edmund Hillary'den 30'dan fazla yıl önce Everest'e tırmanmış ilk kişi olabilir veya olmayabilir. Kimse tepeye ulaşıp ulaşamadığını bilmiyor. Bu hala bir gizem. Ama "Çünkü orada" deyişini sloganı haline getirdiği söylenir. Gerçekten böyle birşey dediğinden emin değilim. Dediğini gösteren çok az kanıt var ama asıl söylediği aslında çok daha güzel, ve elimdeki kağıtta. Şimdi size okuyacağım.
"Soracağın ve yanıtlamaya çalışman gereken ilk soru şudur: Everest Dağına tırmanmanın yararı ne? Ve cevabımı hemen verebilmeliyim, yararı yok. Herhangi bir yararı olabilmesinin en ufak bir yolu bile yok. Ah tamam yüksek rakımlarda insan vücudunun neler yaptığı hakkında birşeyler öğrenebiliriz ve muhtemelen tıpçılar bizim gözlemlerimizi havacılığın ilerlemesi için kullanabilirler ama bunun dışında hiçbir yararı olmaz. Bir parça bile altın, gümüş veya elmas ya da kömür veya demir getirmeyeceğiz. Gıda için bitki yetiştirilebilecek, ekin ekilebilecek bir gıdım toprak bile bulmayacağız. Dolayısıyla bir yararı yok. Eğer insanın içinde bu dağın iddiasına yanıt veren bir şey olduğunu, bu çabamızın aslında hayatın çabası olan yukarı ve sonsuza kadar yukarı olduğunu göremiyorsanız neden gittiğimizi anlayamayacaksınız. Bu maceradan kazandığımız tek şey sadece neşe, ve sonuçta neşe hayatın sonu. Yemek ve para kazanmak için yaşamıyoruz. Hayattan keyif almak için yiyoruz ve para kazanıyoruz. Hayatın anlamı bu ve hayatın amacı da bu."
Ancak Mallory'nin evden çıkıp bu büyük maceralara katılmanın neşeli ve eğlenceli olduğu tezi benim kendi tecrübelerimle çok da iyi uyuşmuyor. Ön kapımdan en çok uzaklaşmayı başardığım zaman 2004'ün baharıydı. Hala tam olarak neden yaptığımı bilmiyorum ama planım Kuzey Buz Denizi'ni tek başına ve hiçbir destek olmadan geçmekti. Temel olarak, Rusya'nın kuzey sahilinden Kuzey Kutbu'na yürüyüp sonra Kanada'nın kuzey sahilinden devam etmekti. Bunu daha önce kimse yapmamıştı. O zamanlar 26 yaşındaydım. Çoğu uzman bunun mümkün olmadığını söylüyordu, ve annemin de bu fikri çok beğendiğini söyleyemem. (Gülüşmeler)
Sibirya'nın kuzey sahilindeki küçük bir meteoroloji istasyonundan Kuzey Buz Denizi'nin sahilindeki buz kütlesinin kenarı olan son başlama noktama ulaşmam yaklaşık beş saatimi aldı, ve eğer birisi korkusuz Feliz Baumgartner'ı sadece aşağı inerken değil de yukarı çıkarken de izlediyse, kuzeye doğru yol alan helikopterde oturduğum sırada hissettiğim endişeyi ve içimdeki kesinlikle kötü bir şeyler olacağına dair hissi anlayabilir. Orada oturup kendimi nasıl bir belaya soktuğumu düşündüm. Biraz neşe, biraz keyif vardı. 26 yaşındaydım. Orada oturup kızağıma baktığımı hatırlıyorum. Kayaklarım hazırdı, bir uydu telefonum ve bir kutup ayısının saldırısına uğrama ihtimalime karşı bir pompalı tüfeğim vardı. Camdan dışarı bakınca ikinci helikopteri gördüğümü hatırlıyorum. İnanılmaz bir Sibirya şafağına doğru ilerliyorduk ve bir parçam kendini Jason Bourne ve Wilfred Thesiger karışımı gibi hissetti. Bir parçam kendimle baya gurur duydu ama çoğunluğum tamamen dehşete düşmüştü.
Ve bu yolculuk 10 hafta, 72 gün sürdü. Başka hiç kimseyi görmedim. Bu fotoğrafı helikopterin yanında çektik. Onun dışında 10 hafta boyunca kimseyi görmedim. Kuzey Kutbu denizin ortasında aniden ortaya çıkıyor, dolayısıyla ben Kuzey Buz Denizi'nin donmuş yüzeyinde seyahat ediyorum. NASA o senenin koşullarını, kayıtlar tutulmaya başlandığından beri görülen en kötü koşullar olarak açıkladı. 180 kilo, yaklaşık 400 pound, yiyecek, yakıt ve erzağı yanımda çekiyordum. 10 hafta boyunca ortalama sıcaklık eksi 35 dereceydi. En soğuğu eksi 50'ydi. Dolayısıyla yine çok bir neşe veya keyif olduğu söylenemez.
Ancak bu seyahat hakkında mucizevi şeylerden biri, denizin üzerinde, Kuzey Buz Denizi'nin üzerinde dolanan bu yüzen, kayan, yer değiştiren buz kalıbının üzerinde yürüdüğümden dolayı çevrem sürekli değişkendi. Buz sürekli hareket ediyor, kırılıyor, etrafta yüzüyor, çözülüyordu, dolayısıyla yaklaşık 3 ay boyunca gördüğüm manzara benim için eşsizdi. Başka hiç kimse benim 10 hafta boyunca gördüklerimi, manzaraları asla hiçbir şekilde göremeyecek. Ve bu, evden çıkmak için muhtemelen en iyi sebeptir. Size nasıl bir şey olduğunu anlatmaya çalışabilirim, ama siz azla nasıl bir şey olduğunu bilemeyeceksiniz ve yalnız hissettiğimi ne kadar anlatmaya 5.4 milyon kare mildeki tek insan olduğumu soğuğu, kötü bir günde rüzgarla yaklaşık eksi 75 derece olduğunu anlatmaya çalışırsam kelimeler o kadar kifayetsiz kalıyor ve hakkını veremiyorum. Dolayısıyla bence, izleyip merak etmektense yapmak, deneyimlemek, katılmak, katlanmak yaşamın özünü bulup saatlerce ve günlerce bu özü kana kana içebilmemizin yolu. Ancak buraya bir uyarı eklemem gerekiyor. Benim deneyimlerime göre, insanca mümkün olanın en ucunda hayatın tadına bakmakta bağımlılık yapan bir şey var. Şu an sadece maço bir şekilde efeler gibi cesaret göstermekten değil ayrıca pankreas kanseri alanından da bahsediyorum, bunda bağımlılık yapıcı bir şey var ve benim için kutup geziler muhtemelen uyuşturucu bağımlısı olmaktan pek de farklı değil. Size bunun ne kadar iyi olduğunu denetmeden anlatamam, ama elime geçebilen tüm parayı yakabilme ve sahip olduğum tüm ilişkileri batırabilme kapasitesine sahip yani ne istediğinizi iyi düşünün.
Mallory, insanın içinde dağın iddiasına yanıt veren bir şey olduğunu öne sürdü ve ben de bunun doğru olup olmadığını merak ediyorum gerçekten iddiada mı, çabada mı ve özellikle insanlığın karşısındaki büyük, bitmemiş, bize seslenen yığınla meydan okumada mı bir şey var, deneyimlerime göre evet kesinlikle. Yetişkin hayatımın çoğunda bana seslenen bitmemiş bir meydan okuma var.
Birçoğunuz hikayeyi biliyorsunuz. Bu, Kaptan Scott ve takımının bir fotoğrafı. Scott yüz'ü aşkın yıl önce Güney Kutbuna ulaşmayı başaran ilk insan olmak için yola çıktı. Orada ne olduğunu kimse bilmiyordu. O zamanlar hiçbir yanı haritalandırılmamıştı. Ay'ın yüzeyi hakkında Antartika'nın kalbinden daha çok bilgiye sahiptik. Çoğunuzun bildiği gibi, Roald Amundsen ve Norveçli takımı köpekler ve kızaklar kullanarak Scott'u geçti. Scott'un takımı yürüyerek ilerliyordu ve beşi de koşum takımları takıp kızakları çekiyordu ve kutba geldiklerinde Norveç bayrağının çoktan orada olduğunu gördüler. Tahminimce kendilerini çok kötü hissetmişler ve moral kaybına uğramışlarıdr. Beşi de geri dönüp yürümeye başladılar ve o dönüş yolunda beşi de öldü.
Bu günlerde keşif ve macera alanında yapılabilecek her şeyin yapıldığına dair yanlış bir düşünce var. Antartika'dan bahsettiğimde insanlar genellikle "Bu çok ilginç de Blue Peter'ın sunucusu bunu bisikletle yapmadı mı?" veya "Ne güzel. Biliyor musun babannem seneye bir seyahat gemisiyle Antartika'ya gidecek. Onu orada görebilme şansın var mı?" diyorlar. (Gülüşmeler)
Ama Scott'un seyahati bitmemiş duruyor. Hiç kimse Antartika'nın sahilinden Güney Kutbu'na ve sonra tekrar geriye yürümedi. Muhtemelen Kral Edward'ın dönemindeki keşiflerin altın çağındaki en cesur girişimdi ve bana göre bu yüzyılda iskorbütten güneş panellerine keşfettiğimiz her şey göz önüne alındığında artık birinin gidip bu işi bitirmesinin zamanı gelmişti. İşte bu da tam olarak benim yola çıkma sebebim.
Seneye bu zamanlarda, ekim ayında, üç kişilik bir takımın lideri olacağım. Bu gidiş dönüş seyahatini yapmamız yaklaşık dört ayımızı alacak. İşin boyutu bu. Kırmızı çizgi tabii ki kutba yolun yarısı. Geri dönüp tekrar yürümemiz gerekecek. Size blog yazıp tweet atacağımızı söylememin biraz alay etmek gibi olduğunun farkındayım. Daha önce kimsenin yapamadığı şekilde bu seyahati dolaylı ve sanal olarak yaşayabileceksiniz. Ayrıca bu, "Neden?" sorusuna kısa ve öz bir yanıt bulabilmem için dört aylık bir şans olacak.
Günümüzde yaşamımız hiç olmadığı kadar güvenli ve rahat. Bu günlerde kaşifler için çok da talep yok. Okuldaki kariyer danışmanım bunu bir seçenek olarak hiç sunmadı. Örneğin eğer Samanyolu'nda kaç yıldız olduğunu veya Paskalya Adasındaki dev kafaların kaç yaşında olduğunu bilmek istesem çoğunuz şu an ayağa bile kalkmadan öğrenebilirsiniz. Ama yine de, eğer neredeyse 12 yıl boyunca ağır şeyleri soğuk yerlerde sürüklemekten öğrendiğim bir şey var sa, o da gerçek ilhamın ve büyümenin sadece sıkıntı çekme ve meydan okumadan, rahat ve tanıdık olan şeylerden uzaklaşarak bilinmeyene doğru adım atmaktan geldiğidir. Yaşamda hepimizin atlatması gereken fırtınalar ve yürümesi gereken kutuplar var ve eğer sadece cesaretimizi toplayabilirsek mecazen hepimiz en azından evin dışına biraz daha sık çıkmaktan fayda görebiliriz. Size kapıyı birazcık açıp dışarıda neler olduğuna bakmanız için yalvarıyorum. Çok teşekkürler. (Alkış)