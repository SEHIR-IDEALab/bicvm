Dünyayı bölmenin en yaygın biçimi inananlar ve inanmayanlar, dindarlar ve ateistler olarak bölmek. Ve yaklaşık son on yıldır ateist olmanın ne demek olduğu açıklığa kavuştu. Dinin sadece yanlış olduğunu değil komik olduğunu da söyleyen bazı sesi yüksek çıkan ateistler oldu. Çoğu Kuzey Oxford'da yaşayan bu insanlar tanrıya inanmanın perilere inanmaya benzediğini ve bunun özünde çocukça bir oyun olduğunu söylediler.
Bana kalırsa bu çok kolay. Dinin tamamını bu şekilde gözden çıkarmak çok kolay. Tereyağından kıl çeker gibi kolay. Bugün açılışını yapmak istediğim ateist olmanın yeni bir yolu, eğer böyle adlandırmak isterseniz, ateizmin yeni versiyonu, Ateism 2.0. Ateizm 2.0 nedir? Çok temel bir önermeyle başlıyor: tabii ki tanrı yok. Tabii ki ilahi varlıklar veya doğaüstü ruhlar veya melekler yok. Devam edelim, hikayenin tamamı bu kadar değil, bu sadece başı.
Şöyle düşünen kişilerle ilgileniyorum: "Bunların hiçbirine inanamıyorum. Bu öğretilere inanamıyorum. Bence bu öğretiler doğru değil. Ancak," çok önemli bir ancak, "Noel şarkılarına bayılıyorum. Mantegna'nın sanatından gerçekten hoşlanıyorum. Eski kiliselere bakmaktan keyif alıyorum. Eski Ahit'in sayfalarını karıştırmaktan zevk alıyorum." Ne olursa olsun, konuştuğum tarzdan şeyleri biliyorsunuz, dinin ritüelistik, ahlaki, toplumsal tarafına ilgi duyan ama doktrine katlanamayan insanlar. Şimdiye kadar bu insanlar hiç de hoş olmayan bir seçim yapmak zorunda kaldılar. Sanki ya doktrini kabul edersiniz ve bunla birlikte o diğer hoş şeylere sahip olabilirsiniz ya da doktrini reddedersiniz ve CNN ve Walmart'ın kılavuzluğunda bir çeşit ruhani çöplükte yaşıyorsunuz.
Bu zor bir seçim. Bana kalırsa bu seçimi yapmak zorunda değiliz. Bence bunun bir alternatifi var. Bence dinlerden çalmanın ve ben hem oldukça saygılı hem de kafirce davranıyorum, yolları var. Bir dine inanmıyorsanız, orasından burasından alıp karıştırmakta, dinin en iyi yönlerini almakta bir sakınca yok. Bana kalırsa ateizm 2.0 hem dinleri karıştırıp "Burada kullanabileceğimiz ne var?" demenin saygılı ve kafirce bir yolu. Laik dünyanın birçok boşluğu var. Kötü bir şekilde laikleştiğimizi tartışabilirim. Ve dinleri derinden araştırmak bize hayatın pek de iyi gitmeyen yönlerinin içyüzünü anlama konusunda oldukça yardımcı olabilir. Bunların birkaçından bahsetmek istiyorum.
Eğitimle başlayacağım. Eğitim, laik dünyanın gerçekten inandığı bir alan. Dünyayı daha iyi bir yer haline nasıl getirebileceğimizi düşünürken eğitimi düşünürüz, ona oldukça fazla para harcariz. Eğitim bize sadece ticari, endüstriyel yetenekler kazandırmaz, bizi daha iyi insanlar haline getirir. Açılış ve mezuniyet törenlerindeki lirik iddiaları bilirsiniz, eğitim, eğitim süreci, özellikle yüksek eğitim bizi daha saygın ve daha iyi insanlar haline getirir. Bu, çok hoş bir fikir. Nereden çıktığı enteresan.
19. yüzyılın başlarında Batı Avrupa'daki kiliseye katılım çok keskin bir şekilde düştü ve insanlar paniğe kapıldılar. Kendilerine şu soruları sordular. İnsanlar ahlaki nerede bulacaklar, onlara ne kılavuzluk edecek, kendilerini telkin etmenin kaynaklarını neredeu bulacaklar? Etkili kişiler buna cevap verdiler: Kültür. Kılavuzluğu, telkini, ahlakı kültürde aramalıyız. Shakespeare'in oyunlarına bakalım, Plato'nun diyaloglarına, Jane Austen'in romanlarına. Oralarda Saint John'in İncil'inde bulabileceğimiz gerçeklerin birçoğunu buluruz. Bence bu çok güzel ve doğru bir fikir. Kutsal kitapların yerini kültüre vermek istediler. Bu oldukça akla yatkın bir fikir. Aynı zamanda unuttuğumuz bir fikir.
Eğer en iyi üniversitelerden birine gittiyseniz, diyelim ki Harvard'a Oxford'a, Cambridge'e gittiniz, ve şöyle dediniz "Buraya ahlak, kılavuzluk ve telkin aradığım için geldim; nasıl yaşandığını öğrenmek istiyorum." size timarhanenin yolunu gösterirlerdi. Bu en büyük ve köklü yüksek öğrenim kuruluşlarının varoluş nedeni değil. Neden? Onlara göre buna ihtiyacımız yok. Onlara göre acilen yardıma ihtiyacımız yok. Bizi mantıklı yetişkinler olarak görüyorlar. Bizim ihtiyacımız olan bilgi. Veriye ihtiyacımız var, yardıma değil.
Dinler oldukça farklı bir yerden başlıyorlar. Belli başlı bütün dinler bize birçok noktada çocuklar diyor. Tıpkı çocuklar gibi, bizim ciddi biçimde yardıma ihtiyacımız olduğuna inanıyorlar. Zar zor başa çıkabiliyoruz. Bu belki sadece ben, belki sen. Ama her neyse, zar zor başa çıkabiliyoruz. Ve yardıma ihtiyacımız var. Tabii ki yardıma ihtiyacımız var. Kılavuza ihtiyacımız var, öğretilmeye ihtiyacımız var.
18. yüzyılda İngiltere'deki en büyük vaiz John Wesley adındaki bir adamdı. Bu ülkeyi adım adım dolaşıp vaazlar verdi, insanlar nasıl yaşayabileceklerini öğütledi. Anne babaların çocuklarına karşı görevleri ve çocukların anne babalarına karşı görevleri zenginlerin fakirlere, fakirlerin zenginlere karşı görevleri üzerine öğütler verdi. Bu dinin klasik dağıtım yolu vaazlar aracılığıyla, insanlara nasıl yaşamaları gerektiğini söylemeye çalışıyordu.
Şimdi bu vaazlar fikrinden vazgeçtik. Modern liberal bir bireyselciye "Bir vaaza ne dersin?" derseniz "Hayır, hayır. Buna ihtiyacım yok. Ben bağımsız bir bireyim." der. Vaazla bizim modern, laik yayma biçimimiz ders arasında ne fark var? Bir vaaz hayatınızı değiştirmek ister, bir ders size biraz bilgi vermek ister. Bana kalırsa bu vaaz geleneğine geri dönmeliyiz. Vaaz geleneği oldukça değerli, çünkü kılavuzluğa, ahlaka ve telkine ihtiyacımız var, dinler de bunu biliyor.
Eğitimle ilgili başka bir nokta: modern laik dünyada birisine bir şey söylediğinizde onu hatırlayacağına inanıyoruz. Onları bir sınıfa oturtun ve 20 yasında onlara Plato'yu anlatın ve 40 yıl için yönetim danışmanlığı kariyerlerine gönderin ve bu dersi unutmayacaklardır. Dinler buna "Saçmalık. Dersi günde 10 kez tekrar etmen gerekir. O yüzden dizlerinin üzerine çök ve tekrar et." der. Dinler bize bunu söyler: "Dizlerinin üzerine çök ve onu 10, 20, 15 kere tekrar et." Zihinlerimiz süzgece benzer.
Yani dinler tekrar kültürleridir. Büyük gerçeklerin etrafında dönüp dolaşırlar. Tekrarı sıkıcılıkla özdeşleştiririz. Hep "Bize yeni bir şey verin" deriz. "Yeni eskiden iyidir." Size "Yeni bir TED olmayacak. Eskileri tekrar edeceğiz ve onları beş kez izleyin çünkü çok doğrular. Elizabeth Gilbert'ı beş kere izleyeceğiz çünkü söyledikleri o kadar akıllıca ki...." deseydim, kendinizi kandırılmış hissederdiniz. Ama dindar bir görüşünüz varsa böyle gelmez.
Dinlerin yaptığı diğer bir şey zamanı ayarlamak. Belli başlı bütün dinler bize takvimler verir. Takvim nedir? Takvim, yıl boyunca çok önemli fikirlerle yüzleşmenize olanak sağlamanın bir yolu. Katolik kronolojisinde, Katolik takviminde, mart ayının sonunda Aziz Jerome'u ve onun alçakgönüllüğünü, iyiliğini ve fakirlere karşı cömertliğini hatırlarsınız. Bu, kazara olmaz, bunu hatırlamaya yönlendirilirsiniz. Ama şimdi böyle düşünmüyoruz. Laik dünyada "Eğer bir fikir önemliyse, onunla bir şekilde karşılaşırım. Bir şekilde önüme çıkar." diye düşünüyoruz. Dindar bakış açısı buna saçmalık diyor. Dindar görüşe göre, takvimlere ihtiyacımız var, zamanı düzenlemeye, karşılaşmaları senkronize etmeye. Bu ayrıca dinlerin önemli duygular etrafında ritüeller oluşturmasında da görülür.
Ay'ı ele alalım. Ay'a bakmak gerçekten önemli. Ay'a baktığınızda şöyle düşünürsünüz "Ben çok küçüğüm, Benim sorunlarım neler?" İşleri farklı bir açıdan düşünmenize yol açar. Ay'a daha sık bakmalıyız. Ama bunu yapmıyoruz. Neden yapmıyoruz? Çünkü kimse bize "Ay'a bakmalısın." demiyor. Ama eğer bir Zen Budisti iseniz eylül ayının ortasında evinizin dışında bir platformda Tsukimi Festivali'ni kutmanız emredilirdi. Ay'a ve zamanın geçişine ve Ay'ın bize hatırlattığı yaşamın narinliğine adanmış şiirler okurdunuz. Size pirinç kekleri verilirdi. Ve Ay'ın ve Ay'ın yansımasının kalbinizde sıkı bir yeri olurdu. Bu harika.
Dinlerin gerçekten farkında olduğu başka bir şey iyi konuşmak. Burada bunu iyi beceremiyorum, ama güzel konuşma sanatı dinlerin anahtarı. Laik sistemde, üniversite eğitiminden geçtikten sonra berbat bir konuşmacı olabilirsiniz ama yine de çok iyi bir kariyeriniz olabilir. Ama dindar dünya böyle düşünmüyor. Sözlediklerinizin ikna edici söyleme biçiminizle temelinin olması gerekir.
Amerika'nın güneyindeki Afrikalı Amerikalı Pentecostalist kilisesine giderseniz ve nasıl konuştuklarını dinlerseniz, gerçekten iyi konuştuklarını görürsünüz. İkna edici her noktadan sonra insanlar "Amin, amin, amin." diyorlar. Heyecan verici bir paragraftan sonra hep beraber ayağa kalkıp "Teşekkürler İsa, teşekkürler Mesih, teşekkürler Kurtarıcı." diyorlar. Onların yaptığını yapsaydık, yapmayalım, ama yapsaydık, size "Kültür, kutsal kitapların yerini almalı." dediğimde "Amin, amin, amin." derdiniz. Konuşmamın sonunda da ayağa kalkıp "Teşekkürler Plato, teşekkürler Shakespeare, teşekkürler Jane Austen." derdiniz. Böylece akıcı bir ritmimizin olduğunu anlardık. Güzel, güzel, yaklaşıyoruz.
(Alkış)
Dinlerin iyi bildiği başka bir şey de, sadece beyinden oluşmadığımız, vücutlarımız da var. Bize bir ders anlattıklarında bunu vücutla yapıyorlar. Örneğin, Musevi bağışlayıcılığını ele alalım. Museviler'in inancında bağışlayıcılık önemli yer tutar, nasıl yeniden, sıfırdan başlamamız gerektiği. Bununla ilgili sadece vaazlar vermezler. Sadece kitaplar ya da sözler vermezler. Yıkanmamız gerektiğini söylerler. Ortadoks Musevi topluluklarında her cuma Mikveh'e gidersiniz. Kendinizi suya bırakırsınız ve fiziksel bir eylem felsefi bir fikri destekler. Biz bunu pek yapmıyoruz. Fikirlerimiz bir yerde, vücutlarımıza davranışlarımız bir yerde. Dinlerin bu ikisini birleştirme biçimi harika.
Şimdi sanatı ele alalım. Sanat, laik dünyada bir hayli önem verdiğimiz bir şey. Bizce sanat çok çok önemli. Kazancımızın fazlasını müzelere ve benzerlerine bağışlıyoruz. Bazen müzelerimizin yeni katedrallerimiz, yeni kiliselerimiz olduğu söyleniyor. Bunu duymuş olmalısınız. Bence potansiyeli var, ama kendimizi hayal kırıklığına uğrattık. Kendimizi hayal kırıklığına uğratmamızın nedeni dinlerin sanatı ele alma biçimini iyi gözlemlemiyoruz.
Modern dünyada bizim sanattan güç alma kapasitemizi engelleyen iki görüş: Birincisi sanat, sanat için yapılmalı -- saçma sapan bir fikir -- sanatın hava geçirmeyen bir balonda yaşaması ve bu birçok sorunları olan dünyayla hiçbir ilişkisi olmaması düşüncesi. Bu fikre daha karşı olamazdım. İnandığımız başka bir şey, sanat kendini açıklamamalı, sanatçılar neyin peşinde olduklarını söylememeli, çünkü söylerlerse, büyüsünü bozabilirler ve yaptıklarını kolay bulabiliriz. Bir müzedeyken hepimiz haydi itiraf edelim "Bunun neyle ilgili olduğunu bilmiyorum." diye düşünürüz. Ama ciddi insanlarsak, bunu itiraf etmeyiz. Ama bu kafa karmaşıklığı duygusu modern sanatın içinde var.
Dindarların sanata bakış açısı daha aklı başında. Sanatın neyle ilgili olduğunu söylemede bir sakınca duymuyorlar. Sanat belli başlı bütün dinlerde iki şeyle ilgili. İlki, size sevilecek nelerin olduğunu hatırlatmaya çalışıyor. İkincisi, size korkulacak ve nefret edilecek nelerin olduğunu hatırlatmaya çalışıyor. Sanat bu. Sanat, inancınızın en önemli fikirleriyle karşılaşımanın duygusal bir yolu. Bir kilisede gezerken, ya da bir camide ya da katedralde, Gözlerinizle, hissettiklerinizle özümsemeye çalıştığınız şey, özümsediğiniz şey başka türlü olsaydı zihniniz aracılığıyla size gelecek gerçekler.
Aslında bu bir propaganda. Rembrandt Hristiyan bakış açısına göre bir propagandacı. "Propaganda" sözcüğü insanlara alarm veriyor. Hitler'i, Stalin'i düşünüyoruz. Onları düşünmek zorunda değiliz. Propaganda bir şeyi öğretmek demek. Eğer bu öğretmeye çalıştığınız şey iyiyse, bunda bir sakınca yok.
Bana kalırsa, müzeler din kitaplarından yararlanmalılar. Bir müzeye girdiğinizde, bir müze küratörü olsaydım, aşk için, cometlik için birer oda yapardım. Bütün sanat eserleri bizimle bir şeyler hakkında konuşuyorlar. Sanat eserleriyle karşılaşabileceğimiz, bu sanat eserlerini kafamıza fikirleri çivilememiz için kullanacağımız söylenen yerler tasarlarsak, sanattan çok daha fazla şey kazanabiliriz. Sanat, bazı yanlış fikirlerden dolayı kaybettiği görevini geri kazanırdı. Sanat, toplumumuzu geliştirdiğimiz araçlardan biri olmalı. Sanat öğretici olmalı.
Şimdi başka bir şeyi düşünelim. Ruhani şeylerle, zihinsel şeylerle ilgilenen modern, laik dünyadaki insanlar genellikle izole edilmiş bireyler oluyorlar. Şairler, filozoflar, fotoğrafçılar, film yapımcıları oluyorlar. Ve kendi başlarına oluyorlar. Onlar, ev imalathaneleri oluyorlar, narin, tek başına insanlar. Kendi başlarına depresyona giriyorlar, üzülüyorlar. Ve fazla değişmiyorlar.
Şimdi dinleri düşünelim, organize dinleri. Organize dinler ne yapıyor? Birleşip kurumlar oluşturuyor. Bunun birçok avantajı var. Birincisi, ölçek, güç. Wall Street Journal'a göre Katolik Kilisesi geçtiğimiz yıl 97 milyon dolar topladı. Bunlar devasa makinalar. İşbirlikçi, marka sahibi, çok uluslu ve yüksek derecede disiplinliler.
Bunların hepsi oldukça güzel özellikler. Bunları şirketler ile özdeşleştiriyoruz. Şirketler de birçok yönden dinlere benziyorlar, sadece ihtiyaçlar pramıdınde en alt basamakta yer alıyorlar. Bize, ayakkabılar, arabalar satıyorlar. Fakat, terapistler, şairler gibi daha yüce şeyleri satan insanlar tek başınalar, hiçbir güçleri yok. Bu yüzden, zihne ait şeyleri satan kuruluşlardan en önemlileri dinler. Dinlerin bize öğretmeye çalıştıkları şeyleri onaylamıyor olabiliriz ama bunu örgütlü olarak yapma yolunu takdir edebiliriz.
Sadece kitaplar, kitaplar tek başına bireyler tarafından yazılırlar, hiçbir şeyi değiştiremez. Gruplaşmalıyız. Eğer dünyayı değiştirmek istiyorsanız, gruplaşmalısınız, işbirliği halinde olmalısınız. Dinler işte bunu yapıyorlar. Dediğim gibi , onlar çok uluslu, markalaşmış, açık bir kimlikleri var bu yüzden kalabalık dünyada kaybolmuyorlar. Bu, öğrenebileceğimiz bir şey.
Sonuca varmak istiyorum. Söylemek istediğim şey, birçoğunuz birçok farklı alanda çalışıyorsunuz, ona inanmasanız bile, dinin örneklerinden öğrenebileceğimiz bir şey var. Birçok insanın bir araya geldiği toplu herhangi bir şeye katılıyorsanız, dinde sizin için bir şeyler var. Diyelim ki seyahat endüstrisindeyseniz hacca bakın. Hacca yakından bakın. Seyahatin ne olabileceğine dair henüz pek bir şey öğrenemedik, çünkü dinin seyahatle neler yaptığına dikkatli bakmadık. Sanat dünyasındaysanız, dinin sanatla neler yaptığına bir bakın. Bir eğitimciyseniz, dinin fikirleri nasıl yaydığına bir bakın. Fikirlere inanmayabilirsiniz, ama onlar başarmanın gayet verimli yolları.
Sonuç olarak varmak istediğim nokta dinle aynı fikirde olmayabilirsiniz, ancak günün sonunda, dinler birçok konuda o kadar zekice, o kadar karmaşık, o kadar akıllıca ki sadece dindarlara bırakılmamaları gerekiyor, onlar hepimiz içinler.
Çok teşekkür ederim.
(Alkış)
Chris Anderson: Bu gerçekten cesur bir konuşma, çünkü birçokları tarafından komik bulunabilirsin.
AB: İki taraftan da saldırabilirler. Katı ateistler de tamamen inananlar da sana saldırabilirler.
CA: Kuzey Oxford'dan gelecek füzeler mesela.
AB: Gerçekten.
CA: Ancak birçok kişinin senin yararlanabileceğini söyleyebileceği bir yönünü atladın, büyük olasılıkla dindar herkes için en önemli noktasını, o da ruhani bir deneyim olması, senden daha yüce bir varlıkla oluşturduğun bağ. Bu deneyim için Ateizm 2.0'da yer var mı?
AB: Tabii ki. Birçoğunuz gibi ben de "Ama bizden daha büyük bir şey var, başka bir şey?" diyen insanlarla karşılaşıyorum. "Tabii ki." diyorum. Onlar da "Sen de dindar mısın?" diyorlar. Ben de "Hayır." diyorum. Neden bu gizem, evrenin başdöndürücü boyutu mistik bir hisle özdeşleştirilmek zorunda? Bilim ve sadece gözlem bundan bağımsız olarak bu hissi bize veriyor, onun için böyle bir ihtiyacım yok. Dinin üst yapısı olmadan da evren büyük, biz çok küçüğüz. Bu yüzden tanrıya inanmadan da tanrısal anlar yaşayabiliriz.
CA: İzin ver bir soru sorayım. Buradaki kaç kişi dinin kendisi için önemli olduğunu söyler? Senin söylediklerinle bu insanlar söyleyebileceklerin arasında bir köprü oluşturabilecek eş bir deneyim var mı?
AB: Onlara laik yaşamda kurcalanabilecek çok boşluk olduğunu söyleyebilirim. Söylemeye çalıştığım gibi ya sadece dininiz vardır ve bununla gelen her şeyi kabul etmek zorundasınızdır ya da dininiz yoktur ve bu güzel şeylerden yararlanamazsınızdır. Sürekli "İnanmıyorum, o yüzden bir cemaatim olamaz, bu yüzden de ahlaktan yoksunumdur, hacca gidemem." dememiz çok acı. Birisi "Bu saçmalık. Neden olmasın?" demek isteyebilir. Konuşmamın özünde bu var. Özümseyebileceğimiz o kadar şey var ki. Ateizm dinin zengin kaynaklarından kendini soyutlamamalı.
CA: TED topluluğunun içinde birçok ateistin olduğunu düşünüyorum. Ama büyük olasılıkla bu topluluktaki birçok kişi dinin yakın zamanda kesinlikle ortadan kalkmayacağını düşünüyordur ve yapıcı bir diyalog oluşturabilecek ve birbirimizle gerçekten konuşabileceğimiz ve ortak bazı şeyleri paylaşabileceğimiz bir dil arıyordur. Dinin bölünmeye ve savaşlara neden olan bir haykırış olmaktansa bir köprü oluşturabileceğine inanarak fazla mı iyimser oluyoruz?
AB: Hayır, farklılıklar konusunda nazik olmalıyız. Nezaket, hakkı verilmeyen bir erdem. İkiyüzlülük olarak görülüyor. Ama ateistseniz ve birisi size "Biliyor musun, dün dua ettim." dediğinde onu kibarca göz ardı edeceğiniz aşamaya gelmeliyiz. Devam edin. Çünkü konuların yüzde 90'ında aynı fikirdesiniz, birçok konuda ortak bir görüşe sahipsiniz ancak burada kibarca farklısınız. Bence son zamanların din savaşları bunu göz ardı ettiler. Uyum içinde bir anlaşmazlığı göz ardı ettiler.
CA: Son olarak, önerdiğin bu şeyin, din değil de başka bir şey, bir lidere ihtiyacı var mı, papa olmak için gönüllü musun.
(Gülüşmeler)
AB: Hepimizin oldukça kuşkuyla yaklaştığı bir şey tek başına liderler. Onun buna ihtiyacı yok. Burada ortaya kurmaya çalıştığım şey bir taslak, insanların bunun içini doldurmasını umuyorum. Geniş bir taslak çizdim. Nerede olursanız olun, dediğim gibi, seyahat alanındaysanız, seyahat kısmını yapın. Toplum endüstrisindeyseniz, dinin toplumla ilgili olan kısmına bakın. Bu bir wiki projesi.
(Gülüşmeler)
CA: Alain, birçok tartışmanın yolunu açtığın için teşekkür ederim.
(Alkışlar)