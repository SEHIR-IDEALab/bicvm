Bugün beynimizi ve toplumuzu nasıl değiştirebileceğimize dair konuşmak istiyorum.
Joe ile tanışın. Joe 32 yaşında bir katil. Joe ile 13 yıl önce Londra'da Wormwood Scrubs yüksek güvenlikli hapishanesinin müebbet koğuşunda tanıştım. Bu yeri hayal etmenizi istiyorum. İsmi ile müsemma bir yer. Wormwood Scrubs, "Acı Çalılık" Viktorya döneminin sonunda mahkumlar tarafından inşa edilmiş olan bu hapishane İngiltere'nin en tehlikeli mahkumlarının tutulduğu yer. Bu kişiler, tarif edilemeyecek kötülükte suçlar işlemiş. Ve ben onların beyinlerini incelemek için oradaydım. University College London'dan bir araştırmacı takımındaydım ve İngiltere Sağlık Bakanlığı'nın verdiği ödenek üzerine oradaydık. Görevim, klinik açıdan psikopat olarak teşhis edilmiş bir grup mahkumu incelemekti. Yani onlar, tüm hapishane nüfusunun en duygusuz ve en saldırgan mahkumlarıydı. Davranışlarının temelinde ne yatıyordu? Durumlarını açıklayacak nörolojik bir sebep var mıydı? Ve eğer nörolojik bir sebep varsa, bir tedavi bulabilir miydik?
Değişim ve özellikle duygusal değişim hakkında konuşmak istiyorum. Büyürken, insanların nasıl değiştiğini her zaman merak ederdim. Klinik psikoterapist olan annem, akşamları zaman zaman evde hastalarına bakardı. Oturma odasının kapısını kapatırdı ve ben o odada büyülü şeylerin gerçekleştiğini hayal ederdim. Beş ya da altı yaşımdayken, üzerimde pijamalarla sessizce kulağım kapıya yapışmış bir şekilde dışarda otururdum. Birden fazla sefer, uyuya kaldım ve seansın sonunda beni yoldan itmeleri gerekti.
Ve sanırım böylece kendimi Wormwood Scrubs'taki ilk günümde güvenli görüşme odasına girerken buldum. Joe çelik masada karşıma oturdu ve boş bir ifade ile beni karşıladı. Hapishane gardiyanı, aynı boş ifade ile bana bakarak, "Bir sorun çıkarsa, sadece kırmızı alarma bas ve biz mümkün olduğunca çabuk geliriz" dedi. (Kahkaha)
Oturdum. Ağır metal kapı ardımda hızla kapandı. Joe'nun arkasındaki duvarın üzerinde bulunan kırmızı alarma baktım. (Kahkaha)
Joe'ya baktım. Muhtemelen endişemi hisseden Joe, öne doğru eğildi ve olabildiği kadar rahatlatıcı bir şekilde şöyle dedi: "Alarm için endişelenme, zaten çalışmıyor." (Kahkaha)
Sonraki birkaç ay boyunca, Joe ve diğer mahkumları test ettik, özellikle, farklı duyguları gösteren resimleri kategorize etme yeteneklerine baktık. Ve bu duygulara gösterdikleri fiziksel tepkiyi inceledik. Örneğin, çoğumuz üzgün görünen bir kişinin bu gibi bir resmine baktığımızda, hemen ufak, ölçülebilen fiziksel bir tepki veririz: kalp atışının hızlanması, derinin terlemesi. Araştırmamızdaki psikopatlar doğru bir şekilde resimleri tarif edebilmelerine rağmen, gereken duyguları göstermekte başarısız oldular. Fiziksel bir tepki gösteremediler. Sanki empatinin sözlerini biliyorlardı, ama müziğini bilmiyorlardı. Daha yakından incelemek için MR kullanarak beyinlerini resimlemek istedik. Sanıldığı kadar kolay bir görev değildi. Zincir ve kelepçli bir grup klinik açıdan psikopat olan mahkumu, Londra'nın merkezine trafiğin en yoğun olduğu saatte taşıdığınızı hayal edin ve herbirini MR'dan geçirmek için, zincir ve kelepçeler ve öğrendiğime göre, vücutlarındaki tüm piercingler dahil bütün metal nesneleri çıkarmanız gerekiyor.
Ancak bir süre sonra, deneysel bir yanıt bulduk. Bu kişiler sadece sorunlu bir çocukluğun kurbanı değillerdi. Başka birşey daha vardı. Joe gibi insanların, amigdala adı verilen beyin alanında bir eksiklik vardı. Amigdala, beynin her iki yarısının derinlerinde badem şeklinde bir organdır. Empati deneyiminin anahtarı olduğu düşünülür. Normalde, bir insan ne kadar empatik ise, amigdalaları o kadar büyük ve aktiftir. Mahkum nüfusumuz eksik bir amigdalaya sahip, bu da empati yoksunluğu ve ahlak dışı davranışlarına sebep oluyor.
Geri bir adım atalım. Normalde, ahlaki davranış kazanmak tamamen büyümenin bir parçasıdır, konuşmayı öğrenmek gibi. 6 aylıkken, neredeyse herbirimiz canlı ve cansız nesneler arasındaki farkı ayırt etme yeteneğine sahip oluruz. 12 aylıkken, çoğu çocuk başkalarının anlamlı eylemlerini taklit etme yeteneğine sahiptir. Örneğin, anneniz esnemek için ellerini kaldırır ve siz onun davranışını taklit edersiniz. İlk başta, mükemmel değildir. Kuzenim Sasha'yı hatırlıyorum, o zaman iki yaşındaydı, resimli bir kitaba bakıyordu ve bir parmağını yalar ve sayfayı diğer eliyle çevirirdi, bir parmağını yalar ve sayfayı diğer eliyle çevirirdi. (Kahkaha) Ufak ufak, sosyal beynimizin temellerini kurarız böylece üç, dört yaşına geldiğinde, çoğu çocuk, hepsi değil, empatinin bir başka ön koşulu olan diğer insanların niyetlerini anlama yeteneğini kazanır. Bu gelişimsel ilerlemenin, dünyanın neresinde yaşıyor ya da hangi kültürden olursanız olun, evrensel olması gerçeği ahlaki davranışın doğuştan geldiğini kuvvetli bir şekilde gösteriyor. Eğer şüphe duyuyorsanız, benim yaptığım gibi, dört yaşındaki bir çocuğa verdiğiniz sözden geri dönmeyi deneyin. Dört yaşındaki bir çocuğun aklının hiç de saf olmadığını göreceksiniz. Bir İsviçre çakısına benzer, gelişim boyunca incelikle bilenmiş sabit mental modüller ve keskin bir adalet duygusuna sahiptir. İlk yıllar çok önemli. Bir fırsat penceresi var gibi görünüyor, ondan sonra ahlaki soruları öğrenmek daha zor hale geliyor, yetişkinlerin yabancı bir dil öğrenmesi gibi. İmkansız demek değil. Yakın zaman Stanford Üniversitesi'nin yaptığı harika bir araştırma, iyi ve yardımsever bir süper kahraman rolü üstlendikleri sanal gerçeklik oyununu oynayan insanların sonrasında diğerlerine karşı hakikaten daha sempatik ve daha yardımsever hale geldiklerini gösterdi. Şimdi suçlulara süper güçler bahşetmemizi önermiyorum, ama Joe ve onun gibi insanların, kendi ve geri kalan hepimizin yararı adına beyinlerini ve davranışlarını değiştirmelerini sağlayacak yöntemler bulmamız gerektiğini söylüyorum.
Peki, beyin değişebilir mi? 100 yılı aşkın bir süre boyunca, nöroanatomistler ve daha sonra nörologlar çocukluktaki ilk gelişimden sonra, yetişkin insan beyninde yeni hücrelerin gelişmeyeceği düşüncesine sahipti. Beyin sadece belirli bir takım limitler içerisinde değişebilirdi. O dönemde inanç buydu. Ama sonra, 1990'larda, Princeton'dan Elizabeth Gould ve diğerlerinin önderliğinde yapılan araştırmalar gösterdi ki, yetişkin memeli beyninde nörojenez yani yeni beyin hücrelerinin oluştuğuna dair kanıtlar görülmeye başlandı. İlk olarak, koku alma duyusundan sorumlu olfaktori soğanilikte, sonra kısa dönem hafızayı içeren hipokampusta, ve son olarak amigdalada. Bu sürecin nasıl işlediğini anlamak için, psikopatları bıraktım ve Oxford'da öğrenme ve gelişim konusunda uzman bir laboratuvara katıldım. Psikopatlar yerine, fareleri inceledim, çünkü aynı beyin tepki kalıpları, farklı sosyal hayvan türlerinde görülür. Eğer bir fareyi, pamuklu bir ayakkabı kutusu gibi tek başına ve pek fazla uyarıcı olmaksızın, standart bir kafeste yetiştirirseniz, hiçbir gelişme göstermemekle kalmaz, ayrıca çoğu zaman garip, tekrarlayan davranışlar kazanır. Bu doğal olarak sosyal olan hayvan diğer farelerle bağ kurma yeteneğini kaybedecek, hatta onların arasında katıldığında, agresif hale gelecek. Ancak, zenginleştirilmiş bir çevre dediğimiz tekerlekler, merdivenler ve keşfedecek alanlara sahip diğer farelerin de olduğu büyük bir yerde yetişen fareler nörojenezi, yani yeni hücrelerin doğduğunu gösteriyor ve gösterdiğimiz gibi, öğrenme ve hafıza görevleri alanında daha iyi performans gösteriyorlar. Küçük yaşlı farelerin alışveriş torbalarını sokağın karşısında taşıyacak kadar ahlak geliştirmiyorlar, ama iyileştirilmiş çevreleri, sağlıklı ve sosyal davranış ile sonuçlanıyor. Buna karşılık, bir hapishane hücresinden farksız standart bir kafeste yetişen farelerin beyinlerinde önemli ölçüde daha düşük seviyede yeni nöronlar bulunur.
Bizim gibi primatlar dahil, memelilerin amigdalasının nörojenez gösterdiği artık kesin. Beynin bazı alanlarında, yüzde 20'den fazla hücre yeni olarak oluşur. Bu hücrelerin sahip olduğu asıl fonksiyonu daha yeni anlamaya başlıyoruz, ama şu anlama geliyor ki, beyin yetişkinlikte de olağanüstü değişim gösterme kapasitesine sahip. Ancak, beynimiz ayrıca çevremizdeki strese son derece duyarlıdır. Beyin tarafından salgılanan stres hormonları ve glukokortikoidlar bu yeni hücrelerin büyümesini önler. Ne kadar çok stress varsa, o kadar az beyin gelişimi vardır, ve sonucunda daha az uyumluluk ve daha yüksek stres seviyelerine sebep olur. Bu, gözlerimiz önünde gerçekleşen doğa ve yetişme arasındaki etkileşimdir. Üzerinde düşündüğünüzde, stresli amigdalaya sahip insanlar için mevcut çözümümüzün, onları daha ileri gelişimi engelleyen bir çevreye yerleştirmek olması gerçekten ironik. Tabi ki, hapis, adalet sistemimizin ve toplumu korumanın gerekli bir parçası. Araştırmamız, suçluların kusurlu amigdalalarını gösteren MR taramalarını mahkemeye kanıt olarak sunmalarını ve cezadan kurtulmalarını ileri sürmüyor. Kanıt, aslında diğer tarafa işaret ediyor. Çünkü beynimiz değişim yetisine sahip, eylemlerimizin sorumluluğunu üstlenmeliyiz onlar da rehabilitasyonlarının sorumluluğunu üstlenmeliler. Onarıcı adalet programları ile böyle bir rehabilitasyon işe yarayabilir. Burada kurbanlar, eğer katılmayı seçerlerse, ve suçlular güvenli ortamlarda yüz yüze gelirler ve suçlu eylemlerinin sorumluluğunu üstlenmesi yönünde teşvik edilir ve kurban bu süreç boyunca aktif bir rol oynar. Böyle bir ortamda, suçlu, belki de ilk kez kurbanı duygu, düşünce ve gerçek duygusal tepkiye sahip gerçek bir insan gibi görebilir. Bu amigdalayı uyarır ve hapsetmeden daha etkin bir rehabilitasyon uygulaması olabilir. Bu tür programlar herkes için çalışmayacaktır, fakat birçoğu için, bünyedeki donmuş denizi kırmak için bir yöntem olabilir.
Şimdi ne yapabiliriz? Bu bilgileri nasıl uygulayabiliriz? Öğrendiğim üç dersi anlattıktan sonra sözlerime son vermek istiyorum. Öğrendiğim ilk şey, zihniyetimizi değiştirmemiz gerekiyor. Wormwood Scrubs, 130 yıl önce inşa edildiğinden beri, toplum, okullarımızı, hastanelerimizi işletme yönünden neredeyse her yönden ilerleme kaydetti. Ancak hapishanelerden bahsettiğimiz an, orta çağa olmasa da Dickens dönemine dönüyoruz. İnanıyorum ki, çok uzun zaman boyunca insan doğasının değişemeyeceği düşüncesine inanmakla yetindik ve toplum olarak, bedelini ödüyoruz. Beynin olağandışı değişim kapasitesine sahip olduğunu biliyoruz ve bunu başarmanın en iyi yolu, yetişkinlerde bile, çevremizi değiştirmek ve modüle etmektir.
Öğrendiğim ikinci şey ise, bilimin, sosyal değişimi sağlamada bütünleyici olduğuna inanan insanlardan oluşan bir birlik yaratmamız gerekiyor. Bir nörolog için yüksek güvenlikten bir mahkumu MR'dan geçirmek yeterince kolay. Aslında o kadar da kolay değil, ama sonuç olarak göstermek istediğimiz şey, tekrar suç işleme oranını düşürüp, düşüremeyeceğimiz. Böyle karmaşık soruları yanıtlamak için, farklı özgeçmişlerden insanların, laboratuvar merkezli bilim adamları ve klinik uzmanların, sosyal çalışanlar ve politikacıların, hayırseverler ve insan hakları aktivistlerin birlikte çalışmaları gerek.
Son olarak, kendi amigdalamızı değiştirmeliyiz, çünkü bu mesele sadece Joe'nun değil, ama bizim kim olduğumuza dayanıyor. Joe'ya, kesinlikle ıslah edilemez biri olarak bakmaktan vazgeçmeliyiz. Çünkü eğer Joe'yu ıslah edilemez biri olarak görürsek, o kendini farklı biri gibi nasıl görebilir? On yıl sonra, Joe, Wormwood Scrubs'tan salıverilecek. O, mahkumlar arasında tekrar suç işleyerek, hapishane sistemine geri dönen yüzde 70'ten biri mi olacak? Eğer Joe, cezasını çekerken, yeni beyin hücreleri, ve bağlantılarının gelişimini sağlama amacıyla amigdalasını eğitebilseydi ve böylece salıverildiğinde dünyaya ile yüzleşebilseydi daha iyi olmaz mıydı? Elbette, bu hepimiz için daha iyi olurdu.
(Alkış) Teşekkürler. (Alkış)