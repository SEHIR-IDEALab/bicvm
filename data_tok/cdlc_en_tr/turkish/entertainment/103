Bulmacalar ve sihir. Ben, çoğu kişinin iki ayrı alan olarak düşündüğü bir şey için çalışıyorum. Ancak ben bunların farksız olduğuna inanıyorum. Ben hem bir sihirbazım hem de bir New York Times kare bulmaca hazırlayıcısıyım. Yani aslında dünyanın en inekçe iki hobisini aldım ve bunları birleştirip bir kariyer yarattım. Sihirbazlığın ve bulmacaların aslında aynı olduğuna inanıyorum. Çünkü her ikisi de insanlığın en önemli dürtüsü olan çözme arzusu için bir anahtar. İnsanoğlu çözmek ve karmaşadan bir düzen çıkarmak için programlıdır.
Bu benim için kesinlikle doğru. Hayatım boyunca bulmaca çözüyorum. Lise kafeteryasında destansı Scrabble maçları oluyordu ve kızlarla pek konuşmuyordum, sonra o zamanlarda sihir numaraları öğrenmeye başladım ve kesinlikle kızlarla konuşmuyordum. Bir konuşmaya şöyle başlayamazdım herhalde: "Selam, 'hokkabazlık' kelimesinin Scrabble'da 20 puan ettiğini biliyor muydun?" Fakat sonra, bulmacalar ve illüzyon arasında bir ortak nokta farkettim. Kare bulmaca doldurduğunuzda veya bir sihir şovu izlediğinizde, bir çözücü olursunuz. Ve amacınız, kaostaki düzeni bulmaya çalışmak. Çözmeniz gereken kaos, siyah-beyaz bulmaca karelerindeki, bir çanta dolusu Scrabble taşlarındaki veya karılmış bir paket oyun kartlarındaki kaos olabilir. Ve bugün, bir 'bulmaca uzmanı' — 23 puan — ve bir illüzyon tasarımcısı olarak, bu kaosu ben yaratıyorum. Sizin çözme yeteneğinizi test ediyorum.
Şimdi de araştırmalar bize çözmenin, yemek ve uyumak kadar ilkel olduğunu söylüyor. Doğduğumuzdan itibaren, çözmeye programlıyız. UCLA araştırmalarından birinde, hala hastanede olan yeni doğmuş bebeklere bazı şablonlar gösterildi. Şunlar gibi: Çember, çarpı, çember, çarpı. Ve sonra şablonlar değiştirildi: üçgen, kare. Bir bebeğin bakışları takip edilerek, bir günlük bebeklerin şablondaki hataları sırasıyla farkedip tepki gösterdikleri öğrenildi. Bu olağanüstü. Yani bebeklikten yaşlılığa, çözmeye olan arzumuz hepimizi birleştiriyor. Ve hatta Instagram'da pop yıldızı Katy Perry'nin sabah kahvesi ile kare bulmaca çözdüğü bu fotoğrafı buldum.
Beğen. (Gülüşmeler)
Bulmaca çözmek, şimdi tüm kültürlerde bulunan bir şey. Amerikan icadı kare bulmacaydı. Ve bu yıl kare bulmacanın The New York World gazetesinde ilk defa yayınlanmasının 100. yıldönümünü kutluyoruz. Fakat diğer birçok kültürün de kendilerine ait bulmacaları var. Çin bize, çözenlerinin yeteneklerini karışık parçaları birleştirtip şekiller ortaya çıkarttırarak sınadığı tangram bulmacaları verdi. Kaos. Düzen. Düzen. Ve düzen. Bu benim favorim, hadi tekrar dinleyelim. Tamam. Peki 18.yüzyıl İngiltere'sinde icat edilen bu bulmacaya ne dersiniz: Yap-boz bulmaca. Bu kaostan düzen yaratmak değil mi?
Gördüğünüz gibi, aslında sürekli bir şeyler çözüyoruz. Dünyamızı sürekli deşifre etmeye çalışıyoruz. Bu ebedi bir arayış. Cervantes'in "Don Quixote"(Don Kişot)'ta yazdığı gibi. Bu arada "quixote" kelimesinden türeyen "quixotry" Scrabble'daki en yüksek puana sahip. 365 puan. Neyse, "Don Kişot" önemli bir kitap. Siz "Don Kişot"u okudunuz değil mi? Bazı kafaların sallandığını görüyorum. Hadi ama arkadaşlar, cidden mi? Kim "Don Kişot"u okudu? Hadi yapalım şunu. "Don Kişot"u okuyanlar ellerini kaldırsın. İşte böyle. Zeki seyirci. Kim "Don Kişot"u okudu? Kaldırın elleri.
Tamam, güzel, burada zeki birine ihtiyacım var. Çünkü şimdi aranızdan birinin yardımıyla, size göstereceğim şey: çözme arzunuzun ne kadar derine yerleştiği ve gerçekten hepinizin ne kadar çözmeye programlı olduğunuz. Bu yüzden aranıza geleceğim ve bana yardım edecek birini bulacağım. Bir bakalım. Birden bire herkes başka yöne bakmaya başladı. Sizi alabilir miyim? Gelir misiniz? İsminiz nedir? Gwen Ben bir akıl okuyucu değilim, isminizi etiketinizden görebiliyorum. Benimle gel, Gwen. Rahatlaması için ona kocaman bir alkış verin. Gwen, önden buyur. (Alkış)
Çok mu heyecanlısın? İsminin Scrabble'da 8 puan değerinde olduğunu biliyor muydun? Pekâlâ, tam burada dur. Gwen, tam burası.
Şimdi, Gwen, başlamadan önce, Bulmacanın bir parçasını göstermek istiyorum. Bu zarfın içerisinde ve zarfın yanına yaklaşmayacağım. Tamam? Burada da bazı çiftlik hayvanlarının resimleri var. Bir baykuşumuz var, bir atımız var, bir eşek, bir horoz, bir öküz ve bir koyun. ve burada, Gwen, birkaç süslü keçeli kalem var, renkli, şuradaki kelimeyi görebiliyor musun? Gwen: Kobalt David Kwong: Kobalt, evet. Kobalt. Başka, bir gümüş var bir kırmızı var, bir zümrüt var ve bir kehribar kalem var. Ve Gwen, bu resmi boyayacaksın. 5 yaşındaymışsın gibi, her seferinde bir kalem kullanacaksın. Çok eğlenceli olacak. Fakat ben şuraya geçeceğim. Ne yaptığını görmek istemiyorum. Tamam, henüz başlama. Yerime geçmemi ve gözlerimi kapatmamı bekle. Şimdi Gwen, hazır mısın?
Sadece bir tane kalem al, sadece bir tane kalem al ve neden benim için atı boyamıyorsun? Atın içini boya — büyük, kocaman çizikler, geniş darbeler, sınırlar içinde kalmak için uğraşma. Pekâlâ. Mükemmel. Neden benim için kalemin kapağını takıp masanın üstüne koymuyorsun? Tamam, şimdi bardaktan başka bir kalem alıp kapağını aç ve benim için eşeğin içini boya, eşeğin içini boya. Büyük çizikler. Tamam, harika, kalemin kapağını kapatıp masanın üstüne koy. Şimdi benim için başka bir kalem al ve kapağını çıkar. Eğlenceli değil mi? Benim için baykuşu boya. Baykuşun içini boya. Tamam, kalemin kapağını kapat ve bardaktan başka bir kalem al. Şimdi de benim için horozu boya, horozun içini boya. Güzel, güzel, güzel, güzel, güzel. Büyük, kocaman çizikler. Güzel, güzel. Bardaktan başka bir kalem al ve benim için öküzü boya. Öküzün içini boya. Tamam, güzel. Kalemin kapağını kapat ve masanın üstüne koy. Şimdi bardaktan başka bir kalem al. Bitti mi? Tamam, önüme dönüyorum. Unuttum mu? Mor kalemimi unutmuşum. Bu yine de iş görür. Sanırım bu yeterli olacak.
Peki Gwen, bu zarfı sana vereceğim. Henüz açma. Henüz açma. Renk seçimlerini yazacağım. Böylece herkes yaptığın seçimleri görebilir. Tamam, çok iyi. Kobalt bir atımız var, kehribar baykuş, gümüş bir öküz, evet, tamam, kırmızı bir eşek, ve zümrüt rengi hangisiydi? Bir horoz. Zümrüt bir horoz. Tamam.
Şimdi kritik an, Gwen, bu zarfın içine bakacağız. Neden zarfı açıp içindeki kağıdı çıkardıktan sonra bana vermiyorsun. Böylece senin renk seçimlerinle eşleşiyor mu görelim. Evet, sanırım eşleşiyor. Kobalt bir atımız var, kırmızı bir eşeğimiz var, kehribar bir baykuşumuz var, zümrüt bir horozumuz var, gümüş bir öküz, Mor kalemimi unutmuştum, bu yüzden boş bir koyunumuz var, fakat bu oldukça şaşırtıcı bir tesadüf, sizce de öyle değil mi? Aferin, Gwen. Bu harika. (Alkış) Bunu senden geri alıyorum.
Pekâlâ bayanlar ve baylar, bu nasıl mümkün olabilir? Bu nasıl mümkün olabilir? Gwen'in beyni çözmeye çok iyi programlı olduğu için gizli mesajları deşifre etmiş olabilir mi? Bu size sunduğum bir bulmaca. Yarattığım bu kaosta bir düzen olabilir mi? Hadi daha yakından bakalım. Size bu bulmaca parçalarını gösterdiğimi hatırlıyor musunuz? Eninde sonunda ne resmi oldu? Kobalt bir at. Durum karışık bir hâl alıyor. Ve sonra tangramlarla bir oyun oynayıp zümrüt bir horoz elde ettik. Bu benim favorim. Daha sonra gümüş bir öküzle(ox) deney yaptık. Ve Katy Perry sabah kahvesini kehribar renkli bir baykuş kupadan içiyor. Teşekkürler, Katy, benim için bu fotoğrafı çektiğinden dolayı. Ve bir tane daha, bir tane daha. Eşeği kırmızıya boyadığını hatırlıyorum, Gwen. Bayanlar ve baylar, "Don Kişot"u okuyanlar benim için ellerini kaldırabilir mi? Kim "Don Kişot"u okudu? (Gülüşmeler) Fakat bekleyin, fakat bekleyin, bekle, bekle, bekle, fazlası var. Fazlası var. Gwen, bu seçimleri yapacağından o kadar emindim ki, başka bir tahmin daha yaptım. Ve tahminlerimi değiştirilmesi daha da imkansız yerlere koydum. İşte tam burada. Bayanlar ve baylar, bugüne ait New York Times gazetemiz var. Tarihi 18 Mart 2014 İlk birkaç sırada oturanların çoğunun koltuklarının altında da var. İyice kazın. Oraya sakladık. Gazeteyi bulup çıkarın ve sanat kısmını açın. Kare bulmacayı bulacaksınız. Ve bugünün kare bulmacası, bendeniz tarafından yazıldı. Karelerin üstünde adımı görebilirsiniz. Bunu sana vereceğim, Gwen, bir göz at. Ayrıca ekranda da göstereceğim. Şimdi bulmacanın başka bir kısmına göz atalım. Yatay-1 için ipucuna bakın, "Corrupt" kelimesi "C" ile başlıyor. ve onun hemen altında "Outfielder" kelimesinin ilk harfi "O" var. İpuçlarının ilk harflerini aşağıya doğru okumaya devam ederseniz, "cobalt horse" (kobalt at) elde edersiniz. "amber owl" (kehribar baykuş), "silver ox" (gümüş öküz) "red donkey" (kırmızı eşek), ve "emerald rooster" (zümrüt horoz) (Alkış) Bu oldukça harika, değil mi? Bu New York Times. Fakat bekleyin, bekle, bekle, bekle. Bekle. Oh, Gwen, Mor kalemimi unutmuştum, hatırlıyor musun? Sen de bu yüzden koyunu boyayamamıştın ? Pekâlâ, okumaya Yatay-25'ten başlayarak devam ederseniz, diyor ki, "Oh, bu arada, koyun boş kalabilir." (Gülüşmeler) (Alkış) Fakat bekleyin, bekle, bekle, bir şey daha var, bir şey daha var, bulmacanın son bir parçası daha var. Gwen, seçimlerin için çok minnetarım çünkü kombinasyonlarının ilk harflerine bir bakarsak, "C-H-A-O-S" (kaos) ve "O-R-D-E-R" (düzen) elde ederiz. Bu kaos ve düzendir. Hepimiz kaostan bir düzen yaratmış olduk. Bu yüzden bayanlar ve baylar, gelecek sefer
hayatınızın ya da işinizin bir parçası olsa da olmasa da kendinizi bir bulmaca çözerken bulduğunuzda, veya belki de bir Pazar sabahı New York Times gazetesi ile kahvaltı masanızdayken hatırlayın, hepiniz çözmeye programlısınız. Teşekkür ederim.
(Alkış)