Uzay Yolu izleyerek büyüdüm. Uzay Yolu'nu çok severim.
Uzay Yolu, bende uzaylıları görme isteği uyandırdı başka dünyalara ait yaratıkları. Aslında böyle yaratıkları burada, yeryüzünde de bulabileceğimi fark ettim.
Yaptığım şey, böcekler üzerinde çalışmak. Böceklere kafayı takmış durumdayım, özellikle de uçuşlarına. Böcek uçuşunun evriminin, canlılık tarihindeki en önemli olaylardan biri olduğu kanısındayım. Böcekler olmasaydı, çiçekli bitkiler olmazdı. Çiçekli bitkiler olmasaydı, akıllı, meyve yiyip TED konuşması yapan primatlar olmazdı.
(Kahkahalar)
Şimdi, David, Hidehiko ve Ketaki meyve sineği ile insan benzerliğine dair ilgi uyandırıcı bir öykü anlattılar. Pek çok benzerlik vardı. Dolayısıyla, insanlar meyve sineklerine benziyorsa, bir sineğin favori eyleminin şu olduğunu düşünebilirsiniz mesela. (Kahkahalar) Ancak bu konuşmada benzerlikleri vurgulamak istemiyorum, daha ziyade insanla sinek arasındaki farklara, ve bence sineğin uzmanlaştığı davranışlara odaklanalım.
Şimdi size bir sineğin kızılötesi ışıkta, saniyede 7.000 kare hızla çekilmiş videosunu göstereceğim. Sağ tarafta, ekranın dışında, saklanmış elektronik bir yırtıcı var, sineğe doğru gidecek. Sinek bu yırtıcının varlığını algılayacak, Bacaklarını dışarı doğru uzatacak. Yaşamak için oradan uzağa süzülecek. Göz açıp kapatana kadar gerçekleşen bu olayları dikkatle ele aldım. Siz gözünüzü kırparken, sinek yaklaşan yırtıcıyı gördü, konumunu hesapladı, uzaklaşmak için harekete geçti, o esnada da kanatlarını saniyede 220 kez çırptı. Bence bu, sinek beyninin bilgiyi ne kadar hızlı işlediğini gösteren büyüleyici bir davranış.
Şimdi, gelelim uçuşa. Uçmak için gereken ne? Uçmak için, tıpkı bir uçakta olduğu gibi, yeteri kadar aerodinamik kuvvet üretebilecek kanatlar, uçuş için gereken gücü üretmeye yetecek bir motor ve bir kumandan gerekir. İnsan yapımı ilk uçakta kumandan, aslında, kokpitte oturan Orville ile Wilbur'ın beyinleriydi.
Şimdi bu bir sinekle kıyaslanabilir mi? Kariyerimin ilk aşamalarının büyük bölümünü, böcek kanatlarının sinekleri havada tutmaya yetecek gücü nasıl ürettiğini anlamak için harcadım. Mühendislerin, yaban arılarının uçamayacağını kanıtladığını duymuşsunuzdur. Problem, böcek kanatlarının işlevinin, uçak kanatlarının çalışması gibi olduğu fikrindeydi. Ama öyle değil. Bu problemi ele almak için, dinamik olarak ölçeklenmiş model robot böceklerin içlerinde kanat çırptığı, aerodinamik kuvvetleri ölçebileceğimiz dev madeni yağ havuzları inşa ettik. Ve şunu bulduk: Böcekler kanatlarını öylesine akıllıca ve yüksek bir hamle açısında çırpıyordu ki, kanadın önünde bir yapı oluşuyordu. Kanat Önü Girdabı denilen bu küçük hortum benzeri yapı sayesinde kanatlar, hayvanı havada tutmaya yetecek kuvveti oluşturuyordu. Yani asıl büyüleyici olan şey kanadın enteresan bir dış görünüşü olması değil. Akıllıca olan, sineğin onu çırpış biçimi. Bu da sonuçta sinir sistemince kumanda ediliyor ve sineklerin dikkat çekici uçuş manevraları yapmalarını sağlıyor.
Peki ya motor? Sineğin motoru tam anlamıyla muhteşemdir. İki çeşit uçuş kasına sahipler: Güç kası denilenler germe-etkilidir, yani kendisi etkinleşir ve sinir sisteminin kasılıp-gevşemelerle kontrolüne gerek yoktur. Uçuş için gereken muazzam gücü üretmek için uzmanlaşmışlardır ve sineğin orta bölümünü işgal ederler. Yani bir sinek ön camınıza çarptığında bakmakta olduğunuz şey aslında güç kasıdır. Ayrıca kanadın tabanına iliştirilmiş küçük, minicik denetim kasları vardır ve bunlar hiç de güçlü olmamakla beraber çok hızlıdır. Darbeleme temelli olarak kanat eklemini şekillendirebilir ve sineğin kanadını değiştirmesini sağlayarak, uçuş güzergâhını değiştiren aerodinamik kuvvet değişimlerini üretirler. Ve elbette, sinir sisteminin rolü de tüm bunları kumanda etmektir.
O halde kumandana bakalım. Sinekler bu probleme taşınacak türde sensörlerde de uzmanlaşmışlardır. Kokuları ve rüzgarı algılayan antenleri var. Gözleri öylesine gelişmiş ki, gezegendeki en hızlı görsel sistemlerdir. Kafalarının üstünde bir başka göz grubu vardır. Neye yaradıkları hakkında hiç bir fikrimiz yok. Kanatlarında algılayıcılar var. Kanatları sensörlerle kaplı. Bazı sensörler kanat deformasyonlarını algılıyor. Kanatları ile tat bile alabiliyorlar. Sineklerin sahip olduğu en gelişmiş sensörlerden biri "halteres" denilen yapıdır. Halteres aslında bir jiroskop. Bu aygıt, uçuşta öne-arkaya saniyede 200'e yakın devir yapar. Böylece hayvan, gövde dönüşünü algılayarak son derece hızlı düzeltme manevraları yapabilir. Tabi tüm bu algısal bilgilerin bir beyin tarafından işlenmesi lazım. Evet, elbette sineğin yaklaşık 100.000 nöronlu bir beyni var.
Bu konferansta bulunan bazı kişiler, meyve sineklerinin nöroloji araştırmalarında kullanılabileceğini, çünkü beynin işlevi için basit bir model olduklarını öne sürdü. Bu konuşmanın can alıcı noktası olarak, bunu alt-üst etmek istiyorum. Bana kalırsa onlar hiçbir şeyin basit bir modeli değiller. Bence sinekler üstün bir model. Onlar, sinekler için gayet üstün bir model. (Kahkahalar)
Şimdi gelin şu basitlik kavramını araştıralım. Bence, biz nörobilimcilerin pek çoğu ne yazık ki narsistiz. Bir beyin düşündüğümüzde, tabi ki akla kendimizinki geliyor. Ama unutmayın ki bu beyin türü, çok daha küçük olmakla birlikte -- 100 milyar yerine 100 bin nöronlu -- gezegendeki en yaygın beyin biçimidir ve 400 milyon yıldır varolagelmiştir. Peki bunun basit olduğunu söylemek doğru mu? Daha az nöronu olması yönünden basit olabillir, ama bu adil bir ölçek mi? Adil bir ölçek olmadığını ileri sürüyorum ben. Gelin biraz düşünelim. Bence kıyaslama -- (Kahkahalar) kıyaslama, beynin büyüklüğüne bağlı olarak yapabildikleri düşünülerek yapılmalı. Şimdi Trump sayısı diye birşey tanımlayalım. Trump sayısı, bu adamın davranış kalıbı sayısının beynindeki nöronlara oranı olsun. Meyve sineğinin Trump sayısını hesaplayacağız. Peki aramızdan kaç kişi Trump sayısının meyve sineğinde daha yüksek olduğunu düşünüyor?
(Alkış)
Akıllı bir dinleyici kitlesi. Evet, eşitsizlik bu yönde gider, ya da ben böyle derdim.
Anlaşılıyor ki, bir insanın davranış kalıplarını bir sineğinkilerle karşılaştırmak biraz saçma. Örnek olarak bir başka hayvanı alalım. Mesela fare. Faredeki nöron sayısı, sinekten 1000 kat kadar fazladır. Fareler üzerinde çalışmıştım. O zamanlar gerçekten pek yavaş konuşurdum. Sonra sinekler üzerinde çalışmaya başlayınca bir şey oldu. (Kahkahalar) Sineklerle farelerin doğal gelişimi karşılaştırıldığında, bence kıyaslanabilirler. Yiyecek aramak zorundadırlar. Kur yapmaları gerekir. Çiftleşiyorlar. Yırtıcılardan saklanıyorlar. Bir sürü benzer şey yapıyorlar. Ama sineklerin daha fazla şey yaptığını iddia ediyorum. Şimdi size bir kayıt göstereceğim. Ama haberiniz olsun, ödeneğimin bir bölümünü ordu karşılıyor ve göstereceğim bu gizli kaydı bu odanın dışında unutacaksınız. Tamam mı? Sineğin kuyruğunda taşıdığı yüke bakmanızı istiyorum. Dikkatle izleyin, ve 6 yaşındaki oğlumun neden artık nörobilimci olmak istediğini anlayacaksınız. Biraz bekleyin. İşte. Sineklerin fare kadar olmasa da en azından güvercin kadar zeki olduğunu itiraf edin. (Kahkahalar)
Varmak istediğim nokta şu: Olay sayılardan ibaret değil. Sinek beyninin hesaplaması gereken bütün o şeyleri minicik nöronlarla yapması gerek. Farenin nöronlar arası bağlantılarını gösteren bu güzel görüntü Jeff Lichtman'ın laboratuvarından. Konuşmasında gösterdiği harika beyin görüntülerini görebilirsiniz. Ve sağ üst köşede, aynı ölçekte, bir sineğinkini göreceksiniz. Bunu büyütelim. Güzel, kompleks bir nöron. Sadece çok küçük ve böylesine küçük nöronlarla bilgi işlemeye çalışmanın pek çok biofiziksel güçlüğü var.
Nöronlar ne kadar küçülebilir? Şu ilginç böceğe bakın. Sineğe benziyor. Kanatları var, gözleri var, antenleri var, bacakları var. Yaşam öyküsü karmaşık. Bu bir parazit. Etrafta uçup, yerleşmek için tırtıl bulması gerek. Üstelik beyni meyve sineğininki gibi tuz tanesi büyüklüğünde değil, bunun kendisi tuz tanesi büyüklüğünde. Bunlar da aynı ölçekte birkaç başka organizma. Bu hayvan, bir Terliksi Hayvan ya da Amip büyüklüğünde ve beyni 7.000 minik nörondan oluşuyor. Bilirsiniz, bunlara Hücre Gövdesi deniyor, Nöron Çekirdeği'nin bulunduğu yer. Bu hayvanda onlar yok, çünkü çok yer kaplıyorlar. Bu nörobilimin sınırlarıyla ilgili bir toplantı. Bence bu canlının beyninin nasıl işlediğini çözmek, nörobilimin sınırlarını zorlayan şeylerden biri.
Gelin bunu düşünelim. Az sayıda nöronun çok iş yapmasını nasıl sağlarsınız? Sanırım, bir mühendisin bakış açısından, çoklama aklınıza geliyor. Bir donanım alıp, bunun farklı zamanlarda farklı şeyler yapmasını sağlayabilirsiniz, ya da donanımın farklı parçalarının farklı şeyler yapmasını. Bunlar, incelemek istediğim iki kavram. Bunlar benim icat ettiğim kavramlar değil, geçmişte başkalarının ileri sürdüğü kavramlar.
Fikirlerden biri yengeç çiğnemesinden geliyor. Yengeçleri çiğnemeyi kastetmiyorum. Ben Baltimore'luyum ve çok iyi yengeç çiğnerim. Ama bahsettiğim şey, çiğneme yapan yengeçler. Yengeç çiğnemesi gerçekten muhteşemdir. Yengeçlerin kabuklarının altında bu komplike yapı var, adı Midesel Öğütücü. Yiyecekleri bir kaç farklı yolla öğütüyor. İşte bu yapının endoskobik bir filmi. Buradaki muhteşem nokta şu ki, bunu kumanda eden engin bir çeşitlilikte hareket kalıpları üretebilen çok az sayıda, sadece iki düzine kadar nöron. Bu küçücük grubun bunu yapabilmesinin nedeni, çok sayıda nöromodülatör ile çevrili olması. Nöromodülatörleri daha önce duymuşsunuzdur. Bu yapıyı değiştiren ve sinir sistemine bağlayan nöromodülatör sayısı, nöron sayısından fazladır. Komplike bir kalıplar kümesi üretebiliyorlar. Eve Marder ile bu muhteşem sistem üzerinde çalışan çok sayıda meslektaşının araştırmasından görülüyor ki, küçük bir nöron kümesinin çok çok fazla şey yapabilmesinin nedeni an-be-an temelli oluşan nöromodülasyondür. Aslında bu zamanda çoklamadır. Tek bir nöromodülatörlü bir nöron ağı düşünün. Bir davranış çeşidi için bir hücre kümesi seçersiniz, başka nöromodülatör, başka hücre kümesi, farklı bir kalıp ve tahmin edebileceğiniz gibi çok komplike bir sistem elde edebilirsiniz.
Sineklerin bunu yaptığına dair kanıt var mı? Uzun yıllardır dünya çapındaki pek çok laboratuvarda, küçük uçuş simülatörlerinde, sineklerin davranışını inceliyoruz. Sineği iple bir çubuğa bağlayabilirsiniz. Yarattığı aerodinamik kuvvetleri ölçebilirsiniz. Bir görüntünün etrafında uçmasına izin verip ona video oyunu oynatabilirsiniz. Size böyle küçücük bir kayıt göstereyim. İşte bir sinek ve sineğin uçuş simülatöründeki büyük kızılötesi görünümü. Bu sineklerin oynamayı sevdiği bir oyun. Sineğin ufak bir çizgiye doğru uçmasına izin veriyorsunuz, ve hep o çizgiye doğru uçuyor. Bu onların görsel algılama sisteminin bir parçası Ama çok güncel de olsa, fizyolojiler için bu tür davranışsal sahneleri değiştirmek mümkün. Eski Post-Doc araştırmacılarımdan olan ve şu anda Rockefeller'da çalışan Gaby Maimon'ın geliştirdiği bir uçuş simülatöründe, sineğin beynine bir elektrot yerleştirip, beyindeki genetik olarak tanımlı bir nörondan kayıt yapılabiliyor. Bu deneylerden biri şuna benzer bir şey. Bu kayıt, laboratuvardaki bir başka Post-Doc olan Bettina Schnell tarafından alınmış. Alttaki yeşil iz sinek beynindeki bir nöronun Membran Potansiyeli. Gördüğünüz gibi sinek uçmaya başladığında, kanat hareketiyle aslında bu görsel kalıbın kendi dönüşünü kontrol ediyor. Ve sinek uçarken, kanat hareketinin kalıbına verilen bu nöronlar arası görsel tepkiyi görebiliyorsunuz. Böylece ilk kez, sinek uçuş gibi gelişmiş bir davranış sergilerken beynindeki nöronlardan kayıt alabildik. Öğrendiğimiz şeylerden biri şu oldu: Senelerdir üzerinde çalıştığımız duran sineklerin hücre fizyolojisi, uçan ya da yürüyen aktif davranış içindeki sineklerin hücre fizyolojisi ile aynı değil. Peki fizyoloji niçin farklı? Nöromodülatörlerden dolayı olduğu anlaşılıyor, tıpkı yengeçlerde ki o küçücük topluluğun nöromodülatörleri gibi. Bu bir oktopamin sisteminin resmi. Oktopamin bir nöromodülatör. Uçuşta ve diğer davranışlarda önemli rol oynuyora benziyor. Ama o sinek beynindeki bir sürü nöromodülatörden sadece biri. Ve benim düşünceme göre, araştırdıkça göreceğiz ki, sinek beyninin bütünü, bu midesel sinir düğümlerinin daha geniş hali olup, bu kadar az nöronla o kadar çok şey yapabilmelerinin nedenlerinden biridir.
Bir başka fikir, bir diğer çoklama yolu da uzayda çoklamadır. Nöronun farklı parçalarına, aynı anda farklı şeyler yaptırmak. Burada iki çeşit kanonik nöron görüyoruz: Biri omurgalıya, diğeri omurgasıza ait. Ramony Cajal'dan piramitsel bir insan nöronu ve sağdaki de dikensiz bir ara nöron, o da Alan Watson ve Malcolm Burrows'ın seneler önceki bir çalışmasından. Malcolm Burrows, bir çekirgeye ait olan bu nöronun eylem potansiyeli ateşlememesine dayanan oldukça ilginç bir fikir ortaya atmıştı. Bu dikensiz bir hücre. Tipik bir hücre, örneğin beynimizdeki bir nöron, Dendrit adında girdiyi alan bir bölgeye sahiptir. Girdileri toplar ve uzantıları çalıştırıp, nöronun çıktı bölgelerini etkinleştiren eylem potansiyelleri üretir. Dikensiz nöronlar ise biraz karmaşıktır, çünkü hem giriş hem de çıkış sinapslarının hepsi içine kapanıktır ve tüm çıktıları aynı anda veren tek bir eylem potansiyeli yoktur. Yani, nöronun farklı parçalarının aynı anda farklı şeyler yapmasını sağlayan hesaplama bölmelerinin varolma olasılığı vardır. Zamanda çoklama ve uzayda çoklama dediğimiz bu temel kavramlar, sanıyorum bizim beynimiz için de geçerli, fakat böcekler, bunun asıl ustaları bence. Bundan sonra böcekler hakkında daha farklı düşüneceğinizi umuyorum ve burada da yazdığım gibi diyorum ki, lütfen ezmeden önce tekrar düşünün. (Alkış)