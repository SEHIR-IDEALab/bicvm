Bugün size, robotların farklı zamanlarda, farklı seviyelerde nasıl hayatımızı işgal etmeye başladıklarından bahsedeceğim. Bundan 500 yıl sonra her yanımızın robotla çevrili olmadığı bir dünya hayal edemiyorum. Tabii ki -- birçok insanın geleceğimiz için yaptığı dehşet verici tahminlere rağmen -- hâlâ ortalıkta olursak, robotlarla dolu olmayan bir dünya düşünemiyorum. Ardından şu soru geliyor: 500 sene sonra burada olacakları kesinse, daha önce de her yerde olabilirler mi? Mesela 50 yıl içinde? Evet, bence bu pekala mümkün. Her yerde oldukça fazla sayıda robot olacak. Ve aslına bakarsanız, ben bundan da çok önce olacağını düşünüyorum. Bence şu anda robotların yaygınlaşmasının dönüm noktasındayız. Kişisel bilgisayarların gelişimine göre, 1978 veya 1980'de olduğumuz yerdeyiz. Şu anda ilk birkaç robot daha yeni ortaya çıkmaya başlıyor.
Bilgisayarlar hayatlarımıza oyunlar ve oyuncaklarla girdi sayılır. Ve bildiğiniz gibi, birçok insanın evindeki ilk bilgisayar Pong oynayan, içinde küçük bir mikroişlemcisi olan bilgisayar idi. Ardından diğer oyunlar geldi. Şu anda robotlarda da aynı şeyi görüyoruz: LEGO Mindstorms, Furbyler -- burada kimin -- aranızda Furby'si olan var mı? Eh tabi, dünya çapında 38 milyon adet satıldı. Oldukça yaygınlar. Küçük, ufacık bir robot bu. Birkaç sensörü olan basit bir robot. Birkaç hesaplanmış hareketi var.
Sağda ise başka bir robot bebek var, birkaç yıl önce bunlardan satılıyordu. Ve aynı bilgisayarların ilk günlerindeki gibi, bilgisayarlarla etkileşimlerin amatör olduğu zamanlar, bugün kendi robotunuzu yapabileceğiniz kitler ve robot yapımıyla ilgili kitaplar satılıyor. Soldaki Evolution Robotics'in sattığı bir platform. Üzerine bir PC koyup, grafik arayüzüyle programlıyorsunuz. Böylece evin içinde gezip, çeşitli işler yapabiliyor. Bir de daha pahalı, oyuncak diyebileceğimiz, robotlar var. Mesela Sony Aibo. Ve hemen yanındaki de NEC'in geliştirdiği PaPeRo. Sanırım satışa sunmayacaklar. Ama yine de, bu tip şeyler şu anda var.
Ve son iki ya da üç yıl içinde, çim biçen robotlar gördük: Alttaki Husqvarna, üstteki bir İsrail şirketi olan Friendly Robotics. Son 12 ay içinde ise birkaç tane ev temizlik robotunun piyasaya çıkışına şahit olduk. Sol üstteki Dyson diye İngiliz bir şirketin yaptığı, çok güzel bir ev temizlik robotu. Ama ne yazık ki çok pahalıya maloldu. 3.500$. Bu yüzden piyasaya sürmediler.
Ama şu sol alttaki Electrolux, şu anda satışta. Bu da Karcher'nin yaptığı. Sağ alttakini ise 10 sene kadar önce ben laboratuvarımda yaptım ve sonunda bir ürüne dönüştürdük. Durun size göstereyim. Bunu birine hediye edeceğiz. Chris konuşmadan sonra demişti sanırım. Bu robotu gidip satın alıyorsunuz ve sizin yerlerinizi süpürüyor. İlk açıldığında, gittikçe büyüyen çemberler çizerek dönmeye başlıyor. Birşeye çarparsa -- gördünüz mü? Şu anda duvar takip algoritmasıyla ayağımın çevresinden dolanarak etrafını süpürüyor. Tamam, şimdi -- Of, Rice Krispies'imi kim çaldı? Rice Krispies'imi çalmışlar. (Gülüşmeler) Sakin olun, rahatlayın, hayır, robot bu, akıllı. (Gülüşmeler) Üç yaşındakı çocuklar hiç robota bir şey olacak diye dertlenmiyor. Sadece yetişkinlere dokunuyor nedense. (Gülüşmeler) Buraya biraz çer çöp koyalım. (Gülüşmeler) Tamam. (Gülüşmeler) Görebiliyor musunuz bilmiyorum. Buraya biraz Rice Krispies döktüm. Birkaç bozuk para koydum. Bakalım ne yapacak, temizleyebilecek mi? Evet, işte. Tamam bunu şimdilik bırakalım. (Alkışlar)
Aslında işin büyük kısmı daha iyi temizleme mekanizması geliştirmekti. Yapay zekası oldukça basit. Aslında bu birçok robot için böyle. Sanırım, hepimiz sayısal şovenist gibi bir şeylere dönüştük, hesaplamanın her şey olduğunu düşünüyoruz, ama mekanik hâlâ çok önemli. Bu da birkaç yıldır geliştirdiğimiz, başka bir robot, PackBot. Bir askeri istihbarat robotu. Birliklerin önünden gidip, mağaraları inceliyor mesela. Ama tabi bunu oldukça dayanıklı yapmamız gerekti. Daha önce laboratuvarda ürettiğimiz tüm robotlardan daha dayanıklı. (Gülüşmeler) Robotun beyni, üzerinde Linux çalışan bir PC. 400G'lik şoklara dayanabiliyor. Dahili zekası var: kendini düz çevirebiliyor, kapsama alanından çıkarsa geri dönebiliyor, kendi kendine merdiven çıkabiliyor vs. İşte burada yerel navigasyon yapıyor. Bir asker, merdivenleri çıkma emrini verdi, o da çıkıyor. Bu pek kontrollü bir iniş sayılmaz. (Gülüşmeler) Şimdi yoluna devam edecek. Aslında bu robotların dönüm noktası 11 Eylül oldu. Akşam geç saatte robotları Dünya Ticaret Merkezi'ne götürdük. Ana enkazda pek yapabilecekleri bir şey yoktu. Orası bayağı -- yapılabilecek bir şey kalmamıştı. Ama çevredeki tüm boşaltılan binalara girerek, bir insanın girmesi için çok tehlikeli olan yerlerde kısılıp kalan felaketzede var mı diye kontrol ettik. Şu videoyu oynatalım. Muhabir: ...savaş alanı yardımcıları savaş risklerini düşürmekte yardımcı oluyorlar. Nick Robertson bildiriyor. Rodney Brooks: Bundan başka var mı bizde? Peki, güzel. Bu robotla iki hafta önce tanışmış olan bir onbaşı. Robotları mağaraların içine gönderip, ne olup bittiğine bakıyor. Robot tamamen kendi başına hareket ediyor. Şimdiye kadar mağarada başımıza gelen en kötü şey, robotlardan birinin 10 metre aşağıya düşmesi oldu.
Bir yıl önce, Amerikan ordusu bu robotlara sahip değildi. Artık her gün Afganistan'da aktif görevde kullanılıyorlar. İşte bu da, bir robot istilası yaşıyoruz dememin sebeplerinden biri. Şu anda teknolojinin gittiği yönde inanılmaz bir değişim yaşanıyor. Teşekkürler. Önümüzdeki birkaç ay içinde çalışan petrol kuyularına girip son birkaç yıllık petrol rezervini yüzeye çıkartacak robotlar üreteceğiz. Oldukça ölümcül bir ortam, 150 derece sıcaklık, 10.000 PSI. Otonom robotlar inip, bu tip işleri yapacak. Ama bu tip robotları programlamak biraz zor. Gelecekte robotlarımızı nasıl programlayıp, kolay kullanılır hale getireceğiz? Bunu anlatmak için gerçek bir robot kullanacağım. Chris adında bir robot. Ayağa kalk. Tamam. Buraya gel. Bakın, robotların sırık yutmuş gibi durması gerektiğini düşünüyor. Ama ben -- Chris Anderson: Ben İngilizim. RB: Ah. (Gülüşmeler) (Alkışlar) Şimdi bu robota bir görev göstereceğim. Oldukça karmaşık bir görev. Bakın, kafasını salladı. İletişimin akışını anladığına dair bana bir belirti gösterdi. Tamamen saçma bir şey söylemiş olsaydım eğer, bana yan yan bakıp iletişimi kontrol altına almaya çalışacaktı. Şimdi bunu görebileceği bir yere getiriyorum. Gözlerine baktım ve gözlerinin şişe kapağına baktığını gördüm. Burada bir iş yapıyorum, o da ne yaptığıma bakıyor. Gözleri sürekli bir bana, bir de yaptığım işe bakıyor. Müşterek bir ilgi odağına sahibiz. İşi yaparken izliyor, sonra da ne istediğimi anlamak için bana bakıyor. Şimdi şişeyi ona vereceğim. Bakalım o da yapabilecek mi? Bunu yapabilir misin? (Gülüşmeler) Tamam. Bu işte bayağı iyi. Evet. Aferin, aferin. Sana onun nasıl yapılacağını göstermedim. Bakalım şimdi tekrar birleştirebilecek misin? (Gülüşmeler) Robotların yavaş olması gerektiğini düşünüyor bir de. İyi robot, aferin.
Evet burada birkaç şey yaptık. Birisine bir şeyin nasıl yapılacağını göstermeye çalışırken görsel dikkatini yönlendirdiğimizi gördük. Diğer nokta da, karşımızdaki bize kendi içsel durumunu, bizi anlayıp anlamadığını belirterek, sosyal etkileşimi yönlendirdi. Aynı şeye bakarken aramızda müşterek bir ilgi odağı oluştu. Ve son olarak da sosyal olarak aktarılan takdiri de algıladı. İşte laboratuvar robotlarımıza bunları yaptırmak istiyoruz, çünkü gelecekte robotlarla bu şekilde iletişim kurmak isteyeceğinizi düşünüyoruz. Burada size bir teknik çizim göstermek istiyorum. Sosyal olarak iletişim kurabilieceğiniz bir robotta en önemli şey, görsel dikkat sistemidir. Çünkü o sırada dikkatini yönelttiği şey, gördüğü ve etkileşimde bulunduğu şeydir. Ve bu sayede neyle ilgilendiğini anlayabilirsiniz. Şimdi size göstereceğim videolarda bir robotun görsel dikkat sistemini göreceksiniz. HSV renk uzayında ten rengini arıyor, tüm insan ten renklerini algılayabiliyor. Oyuncakların doygun renklerini arıyor. Ve hareket eden şeyleri arıyor. Bütün bunları, bir dikkat penceresi dahilinde belirli ağırlıklarla toplayıp en yüksek puanı alan, dolayısıyla en ilginç şeylerin olduğu alanı buluyor. Ve bakışını oraya yönlendirerek direkt oraya bakıyor. Bu sırada da yukarıdan aşağıya çalışan bir işlev yalnız olduğuna karar verip ten rengi aramaya, veya canının sıkıldığına karar verip bir oyuncak aramaya karar verebilir. Böylece ağırlıklar değişir.
Ve burada sağdaki de Steven Spielberg hatıra modülü ismini verdiğimiz modül. AI filmini gördünüz mü? Seyirciler: Evet.
RB: Evet, bayağı kötü bir filmdi ama --
Küçük robot Haley Joel Osment'in gözlerini ayırmadan 2.000 yıl boyunca mavi periye baktığını hatırlıyor musunuz? İşte bu, o problemi çözüyor. Aynı şeye baktığı sürece negatife düşüp genliği artan bir Gauss alışma fonksiyonu. Böylece baktığı şeyden bir süre sonra sıkılıp, başka bir şeye bakıyor. Böylece -- işte bir robot daha, işte Kismet. Bir oyuncak arıyor. Neye baktığını anlayabilirsiniz. Ne yöne baktığı, kamerasının önünde duran gözbebeklerinden belli oluyor. Oyuncağı ne zaman gördüğünü anlayabiliyorsunuz. Bakın, ufak bir duygusal tepki verdi. (Gülüşmeler) Ama hâlâ görüş alanına daha önemli bir şey girerse, dikkatini oraya yönlendirebilir. Mesela sağdan görüş alanına giren Cynthia Breazeal. Bu robotun yapımcısı. İşte onu görüyor ve dikkatini ona yönlendiriyor. Kismet'in altyapısında üç boyutlu bir duygu uzayı var. Duygusal olarak ne durumda olduğunu gösteren bir vektör uzayı. O uzayın farklı noktalarında, farklı -- burada sesi biraz açabilir miyiz? Oradan duyabiliyor musunuz? Seyirciler: Evet.
Kismet: Öyle mi düşünüyorsun? Öyle mi düşünüyorsun? Öyle mi düşünüyorsun?
RB: Gördüğünüz gibi duygularını suratıyla ve sesindeki tonlama ile ifade ediyor. Ben de burada kendi robotum Chris'le uğraşırken, o da benim sesimdeki tonlamaya dikkat ediyordu. Burada, annelerin çocuklarına henüz dili anlamaya başlamadan önce verdikleri dört temel mesajı baz alıyoruz. Burada tecrübesiz denekler robotu övüyor.
Ses: Tatlı robot. Sen çok şirin bir robotsun. (Gülüşmeler) Robot da ona göre tepki veriyor.
Ses: ...aferin Kismet. (Gülüşmeler)
Ses: Gülümsememe bak.
RB: Aslında robot gülümsüyor, kadın da gülümsemeyi taklit ediyor. Bu çok oluyor. Bunlar tecrübesiz denekler. Burada robotun dikkatini çekmeye çalışmalarını ve dikkatini çektiklerini düşündüklerinde belirtmelerini istedik.
Ses: Hey, Kismet. Ah, işte.
RB: Robotun dikkatini çekebildiğini anladı. Ses: Kismet, oyuncağı sevdin mi? Oh.
RB: Burada da robotu engellemelerini söyledik. Bu kadın ilk defa robotu gerçekten duygusal olarak köşeye sıkıştırdı.
Ses: Hayır. Hayır. Onu yapmayacaksın. Hayır. (Gülüşmeler)
Ses: Uygun değil. Hayır. Hayır. (Gülüşmeler)
RB: Bu kadarı yeter.
Bunları yaptık. Sonra da konuşma sırasını ekledik. Biriyle konuşurken, konuşuruz, sonra kaşlarımızı kaldırır, gözlerimizi oynatır, bir şekilde karşımızdaki insana sıranın kendisinde olduğunu hissettiririz. Sonra o konuşur, ve sırayla bayrağı elden ele veririz. İşte bunu da bu robota ekledik. Tecrübesiz denekler kullandık, onlara robot hakkında hiçbir şey anlatmadık, onları robotun karşısına oturttuk ve robotla konuşmalarını söyledik. Bilmedikleri şey, robotun onların dediklerini anlamaması ve robotun İngilizce konuşmuyor oluşuydu. Sadece rasgele İngilizce fonemler kullanıyordu. Şimdi dikkatlice izlemenizi istiyorum, başlangıçta, Ritchie, 25 dakikadır robotla konuşan kişi -- (Gülüşmeler) -- diyor ki, "Sana bir şey göstermek istiyorum. Sana saatimi göstermek istiyorum." ve saati ortaya, robotun görüş alanına getiriyor, ona doğru tutuyor, bir duygu sinyali yolluyor ve robot saate oldukça başarılı bir şekilde bakıyor. Robotun durumunu anlayıp anlamadığı hakkında -- kafasını çevirişine dikkat. Ritchie: Pekala, sana bir şey göstermek istiyorum. Bu bir saat kız arkadaşım vermişti. Robot: Oh, harika. Ritchie: Evet, bak, küçük mavi bir ışığı da var. Bunu geçen hafta az daha kaybediyordum. (Gülüşmeler) RB: İşte onunla göz teması kuruyor, gözlerini izliyor. Ritchie: Aynısını yapabilir misin? Robot: Tabi ki. RB: Ve başarılı bir şekilde iletişim kurmuş oluyorlar.
Ve burada da Chris ve benim yapmakta olduğumuz şeyin başka bir şekli var. Bu başka bir robot, Cog. Önce göz temasını kuruyorlar, ardından Christie oyuncağa baktığı zaman, robot onun baktığı doğrultuyu tahmin ediyor ve baktığı şey ne ise ona doğru bakıyor. (Gülüşmeler) Bu çeşit robotları önümüzdeki 5 yıl içerisinde laboratuvarlarda daha fazla göreceğiz. Fakat bu durumda önemli sorular çıkıyor, insanların bana sorduğu iki önemli soru: eğer bu robotlar daha ve daha fazla insan özelliği taşıyacaksa, onları kabul edecek miyiz, haklara ihtiyaç duyacaklar mı? Bana sorulan öteki soru ise ileride ele geçirme isteklerinin olup olmayacağı. (Gülüşmeler) İlkine dönersek -- biliyorsunuz bu birçok filmde görülen bir Hollywood teması. Muhtemelen buradaki karakterleri anımsayacaksınız, robotlar bu filmlerin her birinde daha fazla saygınlık istiyordu. Peki, hiç robotlara daha fazla saygınlık verme ihtiyacı hissettiniz mi? Sonuçta onlar sadece makine. Fakat bence, bilirsiniz, bizler de sadece makineler olduğumuzu kabul etmeliyiz. Bu modern biyolojinin bizim hakkımızda söylediği şey. Nasıl olduğuna dair bir açıklama yok, sadece biliyorsunuz, A molekülü gelip başka bir molekülle bağ kuruyor. Ve çeşitli kuvvetlerce itilerek ileriye gidiyor, sonra ruh devreye giriyor ve molekülleri öyle değiştiriyor ki birbirlerine bağlanıyorlar. Tamamen mekaniksel, biz mekanizmalarız. Eğer biz makineler isek, en azından prensipte başka şeylerden en az bizim kadar canlı makineleri yapma yeteneğine sahip olmamız gerekir. Fakat bunu kabul etmek için, özel olduğumuz düşüncesinden bir yönüyle vazgeçmemiz gerekir. Son birkaç yüzyıldır bilim ve teknoloji duvarına çarptıkça, bu düşüncemizden defalarca taviz verdik. Evrenin merkezinde olduğumuz düşüncesini 500 yıl önce dünya güneşin çevresinde dönmeye başladığında bırakmak zorundaydık. 150 yıl önce Darwin sayesinde hayvanlardan ayrı olduğumuz düşüncesini bırakmak zorunda kaldık. Ve tahmin ettiğiniz gibi bu bizim için her zaman sancılı oldu. Burada, dünyada kendimize ait bir yaradılış olayının olmayabileceği fikri son zamanlarda bizi oldukça sarsmıştı. İnsanlar bundan hoşlanmadı. Sonra insan genomu bize sadece 35.000 genden ibaret olabileceğimizi söyledi. Bu gerçekten -- insanlar bunu sevmediler, bundan daha fazla gene sahip olmalıydık. Özel olduğumuz düşüncesini bırakmayı sevmiyoruz, bu yüzden robotların gerçekten duyguları olabileceği ya da robotların yaşayan canlılar olabileceği fikrini bence kabullenmekte zorlanacağız. Fakat aşağı yukarı sonraki 50 yıl içinde bunu kabulleneceğiz.
İkinci soru: makineler yönetimi ele geçirmek isteyecekler mi? Alışılmış senaryoya göre biz bunları yaparız, büyürler, onları besleriz, bizden çok şey öğrenirler ve sonra bizim oldukça sıkıcı ve yavaş olduğumuzu düşünmeye başlarlar. İktidarı bizden alırlar. Aranızda ergen çocukları olanlar ne demek istediğimi anlamıştır. (Gülüşmeler) Fakat Hollywood bunu robotlara taşıdı. Sorulan soru şu: birileri kazara iktidarı ele geçirmek isteyecek bir robot yapar mı? Bu arka bahçedeki şu yalnız çocuğu andırıyor, var ya "Kazara bir 747 inşa ettim." Bunun gerçekleşeceğini sanmıyorum ve zannetmiyorum ki -- (Gülüşmeler) -- zannetmiyorum ki bile bile sorun yaratacak robotlar yapalım. Birden süper kötü bir robot yapılmayacaktır. Buna gelene kadar önce orta kötülükte bir robot, ondan önce de fazla kötülüğü olmayan bir robot. (Gülüşmeler) Bunun böyle gitmesine izin vermeyiz herhalde. (Gülüşmeler) Yani bu konuyu şuraya bağlayacağım: robotlar geliyorlar. Bunun hakkında fazla endişe etmeye gerek yok, oldukça eğlenceli olacak ve ümit ediyorum ki hepiniz sonraki 50 senelik yolculukta epeyce eğleneceksiniz. (Alkışlar)