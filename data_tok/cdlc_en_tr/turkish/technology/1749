Bir kültür olarak kendimize bir sürü hikaye anlatıyoruz geleceğimiz hakkında ve buradan nereye gidebileceğimiz hakkında. Hikayelerin bazılarında birisi her şeyi bizim için çözümleyecek. Başka hikayelerde herşey çözümün eşiğinde.
Fakat ben size bugün farklı bir hikaye anlatmak istiyorum. Bütün hikayeler gibi bunun da bir başlangıcı var. Benim işim uzun süre eğitimle alakalıydı, insanlara sürdürülebilirlik için pratik beceriler öğretmek, kendi yiyeceklerini yetiştirebilmeleri için nasıl sorumluluk alınacağını öğretmek, yerel ürünler kullanarak nasıl yapılar inşa edileceğini ve kendi enerjilerini nasıl üretebileceklerini vb. öğretmek.
Bir süre İrlanda'da yaşadım ve burada saman balyasından ilk ev ile kerpiçten bazı binalar ve buna benzer şeyler inşa ettim. Fakat yıllarca çalışmam küreselleşmiş büyüme modeline bakarak, bir taraftan gelenlerle diğer taraftan çıkanları hesaplamak üzerine kurulmuş olan sürdürülebilirlik fikrine odaklanıyordu. Ve daha sonra bunu derinden değiştiren bir bakış açısını keşfettim.
Ve size bunu tanıtmak için burada açığa çıkartacağım birşey bulunduruyorum, modern çağın en büyük mucizelerinden. Ve bu o kadar şaşırtıcı bir şey ki belki bu örtüyü kaldırdığımda nefesinizin kesilmesi uygun olabilir. Bana bu konuda yardımcı olabilirseniz harika olur. (Gülüşmeler) Bu bir litre petrol.
Bu petrol şişesi 100 milyon yıldan fazla bir süre jeolojik zamanda damıtılmış, ve bu antik güneş ışığı petrol şişesi 5 haftalık ağır insan işine eşdeğer bir enerji içermektedir, bu da 35 güçlü insanın sizin için çalışmasına eşittir. Bunu şaşırtıcı bir dizi malzemeye uyarlayabiliriz, tıp, modern kıyafetler, dizüstü bilgisayarlar ve bunlar gibi bir sürü şey. Petrol bize tarihsel olarak tasavvur edilemez bir enerji dönüşü veriyor. Yerleşim yerlerimizin tasarımı, iş modellerimizi, ulaşım planlarımızı, hatta bazılarının savunacağı üzere ekonomik kalkınma fikrini bile petrole sonsuza kadar sahip olacağımız varsayımı üzerine kurduk.
Fakat bir adım geri atıp tarihe, petrolyum süresi olarak adlandırabileceğimiz döneme baktığımızda, bu olağanüstü maddeyi keşfedip bütün hayat tarzımızı onun etrafında biçimlendirdiğimiz zamanın aslında tarihte kısa bir dönem olduğunu fark ediyoruz. Fakat bu enerji dağının tepesinde ayakta kalmaya çalışırken, bu etapta, ekonomik başarımızın, bireysel maharet ve saadet kavramımızın doğrudan ne kadar tükettiğimize bağlı olduğu bir zamandan petrole bağlılık oranımızın aslında savunmasızlık oranımız olduğu bir zamana geçiş yapıyoruz.
Ve giderek netleşiyor ki petrolün her zaman elimizin altında olacağı bilgisine artık güvenemeyeceğiz. Tükettiğimiz her 4 fıçı petrol için sadece bir tanesini keşfediyoruz. Ve bu aralık açılmaya devam ediyor. Ayrıca keşfettiğimiz petrolden elde ettiğimiz enerji miktarının azaldığı gerçeği de var. 1930'larda çıkarmak için harcadığımız her bir ünite için 100 ünite enerji elde ediyorduk. Tamamen benzeri görülmemiş bir durum, tarihsel olarak. Şimdiden bu 11'e düştü. Ve bu nedenledir ki günümüzde petrol çıkarma bakımından yeni büyük atılımlar ve yeni keşif sahaları Alberta ya da okyanusların diplerine kadar gidiyor.
Dünyada petrol üreten 98 ülke var. Ama bunlardan 65'i şimdiden zirveye ulaştı. Dünyanın ortalaması bu zirveyi geçer geçmez insanlar neler olacağını merak ediyor. Ve ortaya çıkan diğer bir durum belki geçen Temmuz petrol fiyatları çok yüksekken olanlardır.
Fakat bizi en başında enerji dağının tepesine çıkaran zeka, yaratıcılık ve uyum yeteneğinin diğer taraftan aşağı inmek için yaratıcı bir yol tasarlanması gerektiğinde esrarengiz bir şekilde havaya uçacağını mı varsaymalıyız? Hayır. Fakat ortaya çıkardığımız düşünce biçimi nerede olduğumuzun gerçekçi bir değerlendirmesini temel almalı.
Bir de küresel ısınma sorunu var, bu da geçiş yaklaşımını destekleyen diğer durum. Fakat bir şey farkediyorum ki, ben iklim bilimcileriyla konuştukça gelen bilgiler IPCC'nin bahsettiklerinden daha karamsar olduğu için gözlerinde giderek ciddileşen bir bakış oluyor. IPCC, 2100 yılında Arktik buzulunda ciddi bir ayrılma görebileceğimizi söylemişti. Aslında şu anki gidişat devam ederse 5 ya da 10 yıl içerisinde yok olabilir. Dünya ısındıkça, eğer arktik buzullarda hapsedilmiş karbonun sadece yüzde 3'ü ortaya çıkarsa kontrolden çıkmış küresel ısınmayı engelleyebilmek için önümüzdeki 40 yıl içerisinde yapmamız gereken bütün karbon tasarruflarını sıfırlayacaktır. Derin ve acil bir karbonsuzlaştırmadan başka bir seçeneğimiz yok.
Fakat ben hep gelecek kuşakların bizim hakkımızda söyleyecekleri hikayelerin neler olacağını düşünmeyi severim. "Dağın üstünde yaşayan kuşak o kadar çok parti yaptı ki mirasını kötüye kullanmış oldu" Ve bunu düşünmek için sevdiğim yöntemlerden biri ucuz petrol ve fosil yakıtlar olmadan önce insanların kendi kasları ve hayvan kaslarının enerjileriyle birazcık rüzgar birazcık da suya dayandıkları dönemlerde söylenen hikayelere bakmak olur
"Yedi Fersahlık Botlar" gibi hikayelerimiz vardı. bu botlara sahip olan dev, onları giyince her adımda 7 fersah yani 3,5 kilometre gidebiliyordu. şu anki enerji olmadan bu o zamanın insanları için tasavvur edilemez bir şeydi.
"Sihirli Lapa Kabı" adlı hikayede eğer sihirli sözcükleri bilirsen sen hiç çalışmadan sana istediğin kadar yemek yapacak bir kap vardı, tabi lapa yapmasını durdurmak için de sihri bilmek gerekiyordu yoksa bütün kasabayı lapa basabilirdi.
"Elfler ve Ayakkabıcı"nın hikayesi de vardır. Ayakkabıları yapan insanlar uyuyup sabah uyanıyorlar ve bütün ayakkabıları yapılmış buluyorlar. Bu o zamanların insanlarına inanılmaz gelen bir şey.
Biz şimdi yedi fersahlık botları Ryanair ve Easyjet şeklinde görüyoruz. Sihirli lapa kabımız Walmart ve Tesco şeklinde. Ve Çin şeklinde de elflerimiz var. Ama bütün bu gelişmelerin ne kadar hayret verici olduğunu takdir etmiyoruz.
Peki bizim ilerlediğimiz yolda gittiğimiz yere bakarken kendimize söylediğimiz hikayeler neler? Bunlardan dört tane olduğunu düşünüyorum. Ticaretle ilgili olanı var her zamanki gibi, gelecek şimdiki gibi olacaktır, sadece daha fazlasıyla. Geçtiğimiz sene gördüğümüz gibi bu düşünce gittikçe sorgulanıyor. Ve küresel ısınma açısından aslında muhtemel değil.
Duvara çarpma fikri var, her şey o kadar hassas ki bir anda dağılıp çökebilir. Bazı yerlerde bu meşhur bir hikaye. Üçüncü hikaye teknolojinin her sorunu çözebileceği fikri, teknoloji bizi bir şekilde bu durumdan çıkarabilir.
Ve bu fikir bu TEDtalks'ta çok yaygın olan bir fikir, derin bir ekonomi ve enerji krizinden çıkabilecek yolu yaratabileceğimiz fikri, bilgi ekonomisine geçişle enerji kısıtlamalarından bir şekilde kaçabileceğimiz fikri, inanılmaz yeni bir enerji kaynağı keşfedeceğimiz ve enerji güvenliğiyle ilgili bütün endişelerden sıyrılabileceğimiz fikri, ve tamamen yenilenebilir bir dünyaya iniş yapabileceğimiz fikri.
Ama dünya İkinci Hayat değil. Farenin bir tıklamasıyla yeni araziler ve yeni enerji sistemleri yaratamayız. Biz burada oturup bedava fikir alışverişi yaptıkça hala server'ları çalıştırmak gibi işler yapmak için kömür çıkaran insanlar var. Sabahları e-postamıza bakarken oturup yediğimiz kahvaltı hala uzun mesafeler katediyor, genelde bu, geçmişte bu kahvaltıyı temin edebilecek olan ama bizim küçük görerek yok ettiğimiz yerel ve daha sağlam yiyecek sistemleri pahasına oluyor.
Şaşırtıcı derecede becerikli ve yaratıcı olabiliriz. Fakat aynı zamanda hakiki tehdit ve taleplerin bulunduğu bir dünyada yaşıyoruz. Enerji ve teknoloji aynı şey değil. Benim içinde bulunduğum hareket geçiş yanıtıdır. Ve bu aslında petrol fiyatının yükselişiyle küresel ısınma zorluklarına dürüst bir şekilde bakmak, yaratıcılık ve uyum yeteneğiyle cevap vermek ve ihtiyacımız olan hayalgücüyle ilgilidir. Çok hızlı yayılan bir şey oldu bu. Ve birkaç özelliği olan bir hareket.
Virüs gibi. Radarın altında çok hızlı yayılıyor. Açık kaynak. İçinde bulunan herkesin üzerinde çalışıp geliştirdiği ve diğerlerine ilettiği bir şey. Kendi kendini örgütlüyor. Bunu iteleyen merkezi bir örgüt yok. İnsanlar bir fikri alıp onunla istediklerini yapıp bulundukları yerde bu fikri uyguluyorlar. Bu yanıt çözüm odaklı. İnsanların bulundukları yerde ne yapabileceklerine bakıp buna cevap veriyor. Hem mekana hem de ölçeğe duyarlı.
Geçişsel olmak tamamen farklı. Şili'deki geçiş grupları, ABD'deki geçiş grupları, ve diğer yerlerdeki geçiş gruplarının yaptıkları gidilen her yerde farklı gözüküyor. Bu yanıt hatalarından öğreniyor. Ve kendini tarihsel hissediyor. Bu durumun olağanüstü birşeyler başarmak için tarihsel bir olanak olduğu hissini yaratmaya çalışıyor. Ve gerçekten neşeli bir süreç bu. İnsanlar bunu yaparken ve başka insanlarla bağlantılar kurarken çok eğleniyorlar. Bunu destekleyenlerden biri dayanıklılık fikri.
Ve bence birçok şekilde dayanıklılık fikri sürdürülebilirlik fikrinden daha yararlı bir kavram. Dayanıklılık fikri ekoloji çalışmalarından ortaya çıkıyor. Ve sistemlerin, yerleşim birimlerinin dışarıdan gelecek şoklara nasıl dayanabilecekleriyle ilgili. Dışarıdan bir şokla karşılaştıklarında çözülüp parçalara ayrılmasınlar diye. Ve dediğim gibi sürdürülebilirlikten daha yararlı bir kavram.
Süpermarketler herhangi bir zamanda sadece iki ya da üç günlük yiyecek stoğu bulundururken genellikle sürdürülebilirlik dondurucuların enerji verimi ve salataların paketlerine odaklanıyor. Buna dayanıklılık yönünden baktığımızda nasıl kendimizi bu kadar savunmasız bir duruma soktuğumuzu sorguluyoruz. Dayanıklılık çok daha derin: yaptıklarımıza modülerlik katmakla ve bizi destekleyen temel şeyleri nasıl organize ettiğimizle ilgili.
Bu 1897'de Bristol ve District Pazar Bahçıvanları Derneği'nin bir fotoğrafı. Bu buraya yakın olan Bristol kentinde şehirde tüketilen ve insanlara iş olanağı sunan yiyeceğin önemli bir miktarının ticari pazar bahçeleriyle sağlandığı bir zamandan. O zamanlar, bugün sadece imrenerek baktığımız belli bir dayanıklılık derecesi vardı.
Peki bu geçiş fikri nasıl çalışıyor? Temelde fikri beğenen bir grup insan oluyor. Bizim geliştirdiğimiz araçlardan bazılarını seçiyorlar. Fikrin ilçe veya kasabada nasıl yürüyebileceğine bakan bilgilendirici bir program başlatıyorlar. Film gösteriyorlar, konuşmalar yapıyorlar. Neşe dolu ve yaratıcı bir süreç bu, aynı zamanda bilgilendirici. Daha sonra çalışma grupları oluşturup farklı yönlerden inceliyorlar buradan da geçiş projesinin desteklediği ve imkan sağladığı bir sürü proje oluşuyor.
Bu benim İrlanda'da öğretmenlik yaparken yaptığım bir iş için başladı ve yayıldı. Şu an 200'ün üzerinde geçiş projesi var. Yüzbinlercesi de bizim inceleme süreci olarak adlandırdığımız süreçte, bunu daha ileri götürüp götürmeyeceklerini düşünüyorlar. Ve aslında birçoğu bir sürü şey yapıyor. Tam olarak ne yapıyorlar? Evet bu iyi bir fikir ama aslen ne yapıyorlar?
Aslında şu noktaya değinmek istiyorum ki bu herşeyini kendisi halledecek bir süreç değil. Kopenhag'dan uluslararası bir yönetmeliğe ihtiyacımız var vb. Ulusal yanıtlara ve yerel yönetimlerden cevaplara ihtiyacımız var. Fakat gelecekteki 5-10 yılda uygulanamaz kuralları uygulanabilir yapabilecek değişik fikirlerle başı çeken canlı topluluklar olursa bunların hepsi çok daha kolay olacaktır.
Bundan ortaya çıkan şeylerden bazıları toplum desteğiyle yapılan tarım, kentsel yiyecek üretimi ve yerel yiyecek rehberleri gibi yerel yiyecek projeleri. Bir sürü yer şu an kendi enerji şirketlerini, topluluğun sahibi olduğu enerji şirketlerini kurmaya başlıyor. Böylece topluluklar kendilerine yatırım yapmış oluyor ve ihtiyacımız olan yenilenebilir enerji altyapısını hazırlamaya başlayabiliyorlar. Bir sürü yer bölgelerindeki okullarla çalışıyor. Newent in the Forest of Dean'de okul için inşa edilen sera benzeri tünellerde çocuklar nasıl yiyecek yetiştirileceğini öğreniyor. Geri dönüşümü teşvik ettirme, bahçesi olmayıp meyve sebze yetiştirmek isteyen insanlarla bahçesini kullanmayan insanları birleştiren bahçe paylaşımı gibi programlar, kentsel alanlarda verimli ağaçlar dikmek, ve alternatif para birimleri fikriyle oynamaya başlamak.
Bu, kısa zaman önce Lewes Pound para birimini başlatan Sussex'teki Lewes parayı yerel ekonomide döndürmek amacıyla ortaya çıkarılan ve sadece kasabada kullanılabilen bir para birimi. Başka bir yere götürürseniz hiçbir değeri yok. Ama aslında kasabada bu ekonomik döngüler çok daha etkili bir şekilde başlayabiliyor.
Yaptıkları bir diğer şey bizim enerji düşüş planı olarak anlandırdığımız bir şey. Bu da kasaba için ikinci bir plan oluşturulması. Gelecekteki 5, 10, 15, 20 yılı hesaplamak için masaya oturduklarında yerel yetkililerin çoğu daha fazla enerji daha fazla araba ve ev daha fazla iş ve daha fazla kalkınma vb. olacağını farzederek işe başlıyorlar. Fakat eğer öyle değilse durum nasıl olacak? Ve nasıl bunu kabul edip herkese yetecek bir sistem yaratabiliriz? Bir arkadaşımın söylediği gibi "Hayat karşılaşmaya hazır olmadığın bir dizi şeydir" Ve benim de geçişle deneyimim böyle oldu, üç sene önce sadece bir fikirken bir virüs gibi dünyayı saran bir şey haline geldi. Devletten de büyük ilgi görüyoruz. Bu ülkenin enerji bakanı Ed Miliband'ı konferansımıza açılış dinleyicisi olarak davet ettik. O da geldi. (Gülüşmeler) (Alkış) Ve o zamandan beri fikrin savunucusu oldu.
Bu ülkede iki yerel iktidar kendilerini geçiş iktidarları olarak belirledi: Leicestershire ve Somerset. Ve Stroud'daki geçiş grubu yerel yönetimin yiyecek planını yazdı. Konseyin yöneticisi şöyle dedi: "Eğer Stroud Geçişi olmasaydı bütün bu altyapıyı baştan yaratmamız gerecekti." Biz bunun yayıldığını gördükçe ulusal merkezlerin ortaya çıktığını görüyoruz.
İskoçya'da İskoç hükümetinin küresel ısınma fonu fikrin yayılmasını destekleyen ulusal bir kurum olarak İskoçya Geçişi'ne para sağladı Şimdi de her yerde görüyoruz bunu. Fakat geçişin anahtarı her şeyi şimdi değiştirmemiz gerektiğini düşünmek değil, ama durumun her şekilde değiştiğini ve bizim de doğru soruları sorarak durumu yaratıcı bir şekilde karşılamamız gerektiğini düşünmektir.
Sanırım sonunda hikaye fikrine geri dönmek istiyorum. Çünkü bence hikayeler hayati önem taşıyorlar. Ve aslında kendimize söylediğimiz hikayeler arasında bundan sonra nasıl hareket etmemiz gerektiği konusunda çok büyük bir hikaye kıtlığı var. Ve geçişin yaptığı en önemli şeylerden biri insanların yaptıklarının hikayelerini ortaya çıkartmak. Örneğin, kendi 21 pound kağıt parasını üreten topluluk hakkındaki hikayeler, araba parkını yiyecek bahçesine dönüştüren okul hakkında kendi enerji şirketini kuran topluluk hakkında. Ve benim için son zamandaki en muhteşem hikayelerden biri Obama'ların Beyaz Saray'ın güneyindeki çimlerde sebze bahçesi yaratması. Çünkü aynısını en son Eleanor Roosevelt yaptığında Amerika Birleşik Devletleri'nde 20 milyon sebze bahçesinin oluşumunu tetikledi.
Benim de size bırakacağım soru aslında şu: zenginleşmek için topluluğunuzun ihtiyacı olan şeyler nasıl bir şekilde yapılabilir ki karbon emisyonlarını azaltsın ve aynı zamanda dayanıklılığı geliştirsin?
Kişisel olarak ben ucuz benzin çağında yaşadığım için çok minnettarım. Şaşırtıcı derecede şanslıydım, şaşırtıcı derecede şanslıydık. Ama bize sağladıklarını onurlandırıp bu noktadan devam edelim. Çünkü eğer buna bağlanırsak ve tercihlerimizin temelini oluşturmasına izin verirsek bize sunduğu gelecek idare edilemez bir gelecek olacak. Petrolün ve petrol çağının bizim için yaptıklarını severek ve bunlardan vazgeçerek daha dayanıklı, daha besleyici, içinde kendimizi daha zinde, daha yetenekli ve birbirimize daha bağlı hissedeceğimiz bir dünyayı yaratmaya başlayacabileceğiz. Çok teşekkürler. (Alkış)