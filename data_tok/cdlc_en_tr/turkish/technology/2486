Bu projelerin bazılarından bahsetmiştim. İnsanın gen haritası, bunun ne ifade ettiği ve yeni genlerin keşfi üzerinde durmuştuk. Bu kez yeni bir konuya başlangıç yapıyoruz: Biyolojiyi sayısallaştırmaktayız, ve şimdi yaşamı tasarlayıp onu sentezlemek üzere bu sayısal koddan, biyolojinin yeni bir evresine geçmeye çalışıyoruz.
Devamlı büyük sorular sormaya çalışırız. "Yaşam nedir?" sorusu, sanırım birçok yaşam bilimcinin değişik düzeylerde anlamaya çalıştığı bir konu. Çeşitli yaklaşımlar denedik, en küçük bileşenlerine kadar inmeye çalıştık. Neredeyse 20 yıldır yaşamı sayısallaştırmaktayız. İnsan gen haritasını çıkardığımız zaman, biyolojinin analog dünyasından bilgisayarın dijital dünyasına geçmiş olduk. Şimdi sorguladığımız şey şu: Yeni yaşamlar başlatabilir miyiz? Bu sayısal evrenden yeni bir yaşam yaratabilir miyiz?
Bu gördüğünüz, küçük bir organizmanın haritası, genitalium mikoplazması. Laboratuarda kendi kopyasını üretebilen bildiğimiz en küçük genomlu tür. Acaba bundan daha küçük bir genom elde edebilir miyiz, bunu görmek istedik. Bunun için buradaki 500 gen içerisinden yaklaşık 100 kadarının yapısını bozabildik. Ancak, metabolik haritasına baktığımızda, bizimkine nispetle, oldukça basit olduğunu görüyoruz. İnanın bana, bu basit olanı. Fakat genlerin tümüne baktığınız zaman, ki bir kerede sadece birinin yapısını bozabiliyoruz- bundan hâlâ yaşayan bir hücre elde etmek pek mümkün görünmüyor. Bu durumunda, tek çıkar yolun, yapay kromozom elde etmek olduğunu gördük. Böylece, onun bileşenlerini değiştirerek çok önemli temel soruları sorabilecektik. Böylece "kromozom sentezleyebilir miyiz?" diyerek bu yola girmiş olduk. Kimya, bu büyük molekülleri yapmamıza izin verecek miydi? Bunu daha önce denememiştik. Ve eğer olursa, kromozomu canlandırabilecek miyiz? Yeri gelmişken, kromozom aslında cansız bir kimyasal maddedir. Yaşamı sayısallaştırma adımlarımızın hızı gittikçe artıyor.
Genetik kodu yazma becerimiz ise oldukça yavaş ilerliyor, ama o da artıyor. Ve geldiğimiz son nokta bu hızı daha da artıracaktır. Buna 15 yıl kadar önce başladık. Belirli aşamalardan geçti; hatta, ilk denemelerimizden önce, biyoetik denetimler başladı. Fakat DNA sentezlemenin çok zor olduğu ortaya çıktı. 30 ila 50 harf uzunluğunda küçük DNA parçaları yapan onbinlerce makina var Dünyada. Ama bu hata veren bir işlem. Parçayı ne kadar uzun yaparsan, o kadar çok hata olur. O yüzden, bu küçük parçaları biraraya toplayıp tüm hataları giderecek yeni bir metot yaratmamız gerekti.
Bu bizim ilk girişimimiz; Phi X 174 genomunun dijital bilgisiyle işe başladık. Bakterileri öldüren küçük bir virüs. Parçaları tasarladık ve hataları düzeltmeye giriştik. Ve yaklaşık 5.000 harflik bir DNA molekülü elde ettik. Bu cansız kimyasal parçayı alıp da bakteriye aktardığımızda heyecanlı bir süreç başladı. Bakteri bu genetik kodu okumaya başladı ve virüs parçacıkları üretti. Sonra bu virüsler hücreden ayrıldılar, geri geldiler ve E.koli'yi öldürdüler. Geçenlerde petrol sanayine konuşuyordum, bu modeli çok net anladıklarını söyledim.
(Kahkaha)
Onlar sizden daha çok güldüler.
Bunun, biyolojik bir sistemde yazılımın kendi donanımını yapabildiği bir durum olduğunu düşünüyoruz. Bunu daha da genişletmek istedik. Bakteriyel kromozomun tamamını oluşturmak istedik. En az 580.000 harflik bir genetik kod. Bunları, virüs büyüklüğünde kasetlerde yapabileceğimizi düşündük. Bu şekilde kasetleri değiştirerek yaşayan bir hücrenin gerçek bileşenlerini anlayabilecektik. Tasarım çok önemlidir. Eğer bilgisayardaki dijital bilgiyle başlıyorsanız, bu dijital bilginin gerçekten hatasız olması gerekir. 1995'te genlerin dizilimini ilk kez çıkardığımızda, doğruluk standardı 10.000 baz çiftinde 1 hata idi. Fakat bu dizilimi tekrar çıkardığımızda, 30 hata olduğunu bulduk. Eğer sentezde ilk dizilimi kullansaydık, canlanması asla mümkün olmayacaktı. Tasarımın bir kısmı, 50 harf uzunluğunda parçaların hazırlanmasıdır. Bunların her birisinin 50 harflik diğer tüm parçalarla örtüşmesi gerekir ki daha küçük alt birimler elde edebilelim. Birbirleriyle uyuşabilecekleri şekilde tasarlamalıyız. Bunun için çok özel parçalar tasarlıyoruz.
Filigranlar yerleştirdiğimizi belki okumuşsunuzdur. Bir düşünün: Dört-harflik genetik kod var: A, C, G ve T. Bu harflerin üçlemeleri yirmi farklı amino asiti kodluyor. Her bir amino asit için belli bir harf kullanılır. Genetik kodu bu şekilde kullanarak, kelimeler, cümleler, düşünceler yazabiliriz. Başlangıçta bütün yaptığımız elle yazmaktı. Bazıları şiir yazılamadığı için bozuluyorlar. Bu parçaları enzimlerle kesecek şekilde tasarladık. Onları onaran ve biraraya getiren enzimler var. Ve bu parçaları sentezlemeye başladık. Önce 5 ile 7 bin harfle başladık, onları bir araya getirerek 24 bin harfli parçalar yaptık. Onları da bir araya getirerek 72 bin harfe kadar parçalar ürettik.
Her basamakta bu parçaların miktarını artırdık ki onların dizilimlerini belirleyebilelim. Çünkü çok büyük kapasiteye sahip bir işlem yaratmaya çalışıyoruz. Birazdan onu da göreceksiniz. Otomasyon düzeyine gelmeye çalışıyoruz. O yüzden, bu bir basketbol playoff'una benziyor. Bu gerçekten büyük parçalara ulaştığımız zaman, -ki bu 100.000'den fazla baz çifti- artık E. koli bakterisinde yetiştirmek imkansız oluyor. Moleküler biyolojinin tüm modern araçları yetersiz kalıyor. O yüzden diğer mekanizmalara yöneldik. Homolog rekombinasyon denen bir mekanizmanın olduğunu biliyorduk. Parçaların biraraya getirilmesiyle DNA'nın onarımında kullanılır. İşte ona bir örnek. Deinococcus radiodurans adında bir organizma vardır; üç milyon rad radyasyon alabilir.
Üst panelde onu görebilirsiniz, kromozomu parça parça olmuş. 12 ila 24 saat sonra, tıpkı öncesindeki gibi hepsini eski yerlerine aynen geri koyar. Bunu yapan binlerce organizma biliyoruz. Bu organizmalar tamamen kuru ortamlarda bulunabilirler. Havasız yerlerde yaşayabilirler. Ötemizdeki uzayda yaşam olabileceğinden kesinlikle eminim, biraz gezinip su olan yeni bir ortam bulmak lazım. Aslında NASA bunu defalarca göstermiştir.
Gördüğünüz, ürettiğimiz özel tasarımlı parçaları maya hücresine aktardığımızda, maya hücresinin mekanizmalarının ortaya çıkardığı şeyin bir mikrografı. Maya hücresi bunları otomatik olarak biraraya getirir. Bu bir elektron mikrografı değil; bu bildiğimiz normal bir fotomikrograf. O kadar büyük bir moleküldür ki, bir ışık mikroskobuyla bile görebiliriz. Bunlar yaklaşık 6 saniyelik periyotlarla çekilmiş fotoğraflar.
Bu, çok kısa bir süre önce çıkardığımız bir yayın. Bu, 580.000 harften uzun bir genetik kod. İnsanlar tarafından yapılmış, belli bir yapıda tasarlanmış olan en büyük molekül. Molekül ağırlığı 300 milyonun üzerinde. Hiç boşluk bırakmadan 10 punto ile çıktısını alsak, sadece bu genetik kodun baskısı 142 sayfa tutar. Peki, bir kromozomu nasıl yaşamaya başlatabiliriz? Onu nasıl canlandırabiliriz? Açıkçası bir virüs ile oldukça basit. Bakteriyle uğraşmak bundan çok daha karmaşık. Bizim gibi ökaryotlar ile de daha basit: Sadece hücre çekirdeğini birinden çıkarıp diğerine yerleştiriyorsunuz. Klonlama diye duyduğunuz şey de işte bundan ibaret. Arke bakterisinde, kromozom, hücrenin içerisine birleşiktir. Fakat kısa süre önce, bir hücreden diğerine kromozom nakli yapabileceğimizi ve onu canlandırabileceğimizi gösterdik. Bir mikrobiyal türden bir kromozomu ayırdık. Bu ikisi tahminen insan ve fare kadar birbirlerine uzak. Birkaç ilave gen ekledik böylece aktardığımız koromozomu seçmemiz mümkün oldu. Proteinlerin tümünü etkisiz hale getirmek için proteinleri enzimlerle parçaladık. Bunu hücre içerisine yerleştirmemiz oldukça hayret uyandırıcıydı-- Bu çok sofistike çizimlerimizi sanırım beğeneceksiniz. Yeni koromozom hücrenin içerisine yerleşti. Doğrusu, biz ancak buraya kadar düşünmüştük, fakat bu süreci daha ileriye taşımaya çabaladık.
Burada gördüğünüz, aslında büyük bir evrim mekanizması. Her türün bir yerlerden ikinci ya da üçüncü bir kromozom aldığını ve saniyeler içerisinde o türe binlerce yeni özellik kazandırdığını görüyoruz. Onun için, evrimi, bir defada bir genin değişimi gibi düşünenler, biyolojinin önemli bir kısmını kaçırıyorlar.
Restriksiyon enzimi adı verilen enzimler var. Bunlar DNA'yı keserler. Hücrenin kromozomunda bunlardan yoktur. Ama eklediğimiz kromozomda vardı. Gen çalıştı ve hücrenin kendi kromozomunu yabancı malzeme olarak algıladı ve onu parçaladı. Sonuçta hücrede sadece yeni kormozom kaldı. Eklediğimiz genlerden ötürü rengi maviye döndü. Ve çok kısa bir sürede bir türün tüm özellikleri kayboldu, hücreye eklediğimiz yeni yazılıma göre tamamen yeni bir türe dönüştü. Bütün proteinler değişti, membranlar değişti-- genetik kodu okuduğumuzda, tamamen aktardığımız kromozomun aynısı olduğunu gördük.
Bu, genomik simya gibi gelebilir size, ama bir yazılım olan DNA'yı, organizmalar arasında taşıyarak çok önemli değişiklikler yapabilmekteyiz. Ben bunun yaratılış olmadığını söyledim. Bu, 3,5 milyar yıllık evrimi devam ettirmektir. Belki de dijital ortamda tasralanan türlerin topyekun halde ortaya çıktığı Kambriyan patlamasının yeni bir versiyonunun ortaya çıkışıdır.
Bunu neden yapıyoruz? Sanırım, bazı ihtiyaçlarımıza bakınca bu açık. Önümüzdeki 40 yıl içerisinde, dünya nüfusu 6 milyardan 9 milyara çıkacak. Bunu kendi bağlamımda alırsam: Ben 1946'da doğdum. 1946'da var olan her bir kişiye karşılık bugün yeryüzünde üç kişi var. 40 yıl içinde bu rakam dört olacak. 6,5 milyar insanı beslemede, içme suyu, ilaç, yakıt temininde zorluklarla karşılaşıyoruz. 9 milyar olunca bunlar daha da zorlaşacak. 5 milyar tondan fazla kömür tüketiyoruz. 30 milyar varilden fazla petrol. Bu, günde yüz milyon varil demek. Bunu karşılayacak biyolojik süreçleri ya da yerine geçecek bir süreci düşündüğümüz zaman çok büyük bir sorun olacağı belli. Tabi, bir de bunlardan oluşan atmosferde biriken karbondioksit sözkonusu.
Dünya genelindeki keşiflerimiz sonucu 20 milyon genden oluşan bir veritabanımız var. Bunları geleceğin tasarımlarının parçaları olarak görüyorum. Elektronik endüstrisinin sadece bir düzine kadar bileşeni var. Ama ondan ortaya çıkan çeşitliliğe bakın. İşte burada, sınırlarımızı, biyolojik gerçeklik ve hayal gücümüz belirliyor. Şimdi elimizde teknikler var, bu hızlı sentez metodları sayesinde eklemeli genomik dediğimiz şeyi gerecekleştirebiliyoruz. Günde bir milyon kromozom üretebilecek büyük bir robot yapabilecek durumdayız. Bu 20 milyon farklı geni işleme tabi tutmayı veya oktan üretimi yahut tıbbi ürünler, yeni aşılar üretimi için işlemleri optimize etmeyi düşündüğümüzde, değişim başlatabiliriz. Küçük bir ekiple bilimin son 20 yılda yaptığından daha fazla moleküler biyoloji yapabiliriz. Bu sadece standart bir seleksiyon. Yaşama kabiliyetine göre seçebiliriz, kimyasal madde veya petrol üretimi veya aşı üretimi vs. için seçim yapabiliriz.
Bu tam bir tasarım yazılımının bir ekran görüntüsü. Doğrusu bizler şimdi oturup bilgisayarda türler tasarlamaya çalışıyoruz. Tam anlamıyla nasıl birşey ortaya çıkacağını bilmiyoruz. Ama genetik kodunun tam olarak nasıl göründüğünü biliyoruz. Şimdi dördüncü-nesil yakıtlara yöneliyoruz. Geçtiğimiz yıllarda gördük ki, mısırı etanole çevirmek kötü bir deney oldu. Oldukça yakın bir zamanda çıkacak ikinci ve üçüncü nesil yakıtlar var: Oktan ve farklı tiplerde bütanol gibi daha zengin, şekerden elde edilen yakıtlar.
Gıda maliyetlerini daha fazla artırmadan ve teminini sınırlamadan, biyolojinin etkinliğini artırmanın tek yolunun, CO2'i hammadde olarak kullanmak olduğunu düşünüyoruz. İşte bunu geliştirmek için "hücre tasarımına" çalışıyoruz ve yaklaşık 18 ay gibi bir sürede dördüncü nesil yakıtlarımız olacağını düşünüyoruz. Güneş ışığı ve CO2 metotlardan biri-- (Alkış) Dünya çapındaki keşiflerimiz sonucunda elimizde çok sayıda değişik metod var.
Bu, 1996'da tanımladığımız bir organizma. Okyanusların, yaklaşık bir buçuk mil kadar derinlerinde, neredeyse kaynama sıcaklığında suda yaşıyor. Enerji kaynağı olarak kullandığı moleküler hidrojen ile CO2'i metana çevirir. Bu işlemi devam ettirmek için tesislere kolaylıkla pompalanabilecek olan CO2'i ele geçirip, sonra da yakıta dönüştürebilir miyiz diye araştırıyoruz.
Böylece kısa bir sürede, "Yaşam nedir?" sorusunun cevabına daha çok yaklaşabiliriz. Petro-kimyasal sanayinin yerini tamamen alacak bir sistem geliştirmek gibi mütevazi hedeflerimiz var.
(Kahkaha) (Alkış)
Elbette. Bunu TED'de yapamazsanız, nedere yapacaksınız?
(Kahkaha)
Bu sistem, enerjinin ana kaynağı olabilir. Ayrıca, elimizdeki bu araçları kullanarak hazır aşıların üretimi üzerinde çalışıyoruz. Grip konusunda bunu gördünüz. Konu aşı olunca, ya bir yıl gerideyiz, ya da paramız yetmiyor. Bunun değişebileceğini düşünüyorum, öncesinden bileşik aşılar yapabiliriz. Gelecekte, sentetik bakteri ve arkiya ile başlayıp, sonuçta ökaryotlarda evrimin hızının artması ile evrim ağacının değişeceği görünüyor. İnsan neslini iyileştirmeye biraz uzağız. Şu andaki hedefimiz, bunu yapabilme şansını yakalayabiilmek için yeterince uzun yaşamayı garantilemek. Çok teşekkürler.
(Alkış)