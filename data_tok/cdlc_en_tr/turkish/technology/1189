Şimdi sizden, size insanüstü yetiler kazandıracak ya da tekerlekli sandalyedekilerin ayağa kalkıp yürüyebilmelerini sağlayabilecek bir giysi-robot hayal etmenizi istiyorum. Biz Berkeley Bionics'te bunlara 'robot dış-iskeletler' diyoruz. Bunlar aslında sabah kalktığınızda üzerinize giyeceğiniz, size ekstra destek sağlayıp hızınızı artıracak ve dengenizi sağlamanıza yardımcı olacak şeylerden ibarettir. Bu, aslına bakılırsa insan ve makinenin gerçek manada entegrasyonudur. Sadece bununla kalmayıp aynı zamanda sizin dünyayla ve oradaki diğer cihazlarla bağlantınızı sağlayarak onlarla bütünleştirecek bir şey.
Bu sadece hayal ürünü bir şey değil. Üzerinde calıştığımız bu şeyi size sırtlarında ortalama 100 pound taşıyan ve daha da fazlasını taşımaları istenen Amerikan askerlerinden bahsetmeye başlayarak anlatacağım. Açıkça görülüyor ki bu, sırt sakatlıkları gibi -- ki bunların yüzde 30'u kroniktir-- bir takım önemli komplikasyonlara sebebiyet veriyor. Biz de bu meseleyi ele alıp bu sorunu çözmeye yardımcı olacak bir dış-iskelet üretmemiz gerektiğini düşündük. Sizi şimdi İKYT ile yani "İnsanlara yönelik Kapsamlı Yük Taşıyıcısı" ile tanıştırayım.
Asker: İKYT dış-iskeleti ile değişik arazilerde 200 pound'un üzerindeki yükü saatlerce taşıyabilirim. Esnek tasarımı, çökme, sürünme ve çeviklik gerektiren hareketlere olanak sağlar. Ne yapmak istediğimi, nereye gitmek istediğimi algılayıp güç ve mukavemetimi artırır.
Eythor Bender: Endüstri ortağımız ile birlikte bu cihazı yani bu yeni dış-iskeleti bu yıl piyasaya sürmeye hazırız. Yani gördüğünüz gibi bu gerçek bir olay. Şimdi biraz da beni bilhassa çok heyecanlandıran başka bir şeye bakalım: Tekerlekli sandalyeliler. Dünya üzerinde hayatı tekerlekli sandalyeye bağlı 68 milyon insan olduğu tahmin ediliyor. Bu toplam nüfusun yaklaşık yüzde biri demektir. Aslında bu iyimser bir tahmin. Burada daha çok hayatlarının baharında --20'li, 30'lu, 40'lı yaşlarda-- duvara toslamış ve tek çareleri tekerlekli sandalye olan omurilik hasarına uğramış gençlerden bahsediyoruz. Ancak yaşlı nüfus da giderek artıyor. Ve bir felç ya da başka bir komplikasyon durumunda tek seçenek çoğunlukla tekerlekli sandalyedir. Bu da, aslında başarılı bir şekilde kullanılmaya başlanmasından beri yani son 500 yıldır var olan birşey. Dolayısıyla hareket kabiliyeti konusunda yeni bir sayfa açmamız gerektiğini düşündük. Şimdi sizlere 19 yıl önce omurilik hasarına uğramış ve bunun sonucu olarak o zamandan beri -- ta ki şu ana kadar -- yürüyememiş olan Amanda Boxtel'in giydiği e-BACAKLAR sistemini tanıtmak istiyorum.
(Alkış)
Amanda Boxtel: Teşekkürler
(Alkış)
EB: Amanda'nın üzerinde e-BACAKLAR takımımızı görüyorsunuz. Sensörleri var. Amanda'nın sırtında taşıdığı çanta içindeki kontrol birimine sinyaller gönderen koltuk değnekleri üzerindeki sensörlerden oluşan sistem vücuda tahribat vermez. Burada aynı zamanda kalçaları ve diz eklemleri üzerindeki motorları çalıştıran batarya kutusu var. Bunlar onun kolay ve doğal bir şekilde hareket etmesini sağlıyor.
AB: Alp disiplini kayak yaparken attığım korkunç bir takla sonucu kötürüm olduğumda 24 yaşında ve formumun zirvesindeydim. Bir anda belden aşağımı hissetmemeye başladım. Bundan çok kısa bir süre sonra hastanede odama bir doktor geldi ve bana "Amanda, maalesef bir daha yürüyemeyeceksin." dedi. Bu tam 19 sene önceydi. O anda, doktor bütün umutlarımı söndürdü. O zamandan beri uyarlanabilir teknoloji sayesinde tekrar kayak yapmayı, kayalara tırmanmayı ve hatta el bisikleti kullanmayı öğrendim. Ancak benim yürümemi sağlayabilecek hiçbir şey icat edilmemişti. Ta ki bugüne kadar.
(Alkış)
Teşekkürler.
(Alkış)
Gördüğünüz gibi teknolojimiz var, sizinle oturup konuları tartışabileceğimiz platformlar var. Herşey bizim elimizde. Gelecek nesillerin hayatlarını değiştirebilecek potansiyele sahibiz. Sadece buradaki askerlerin ya da Amanda'nın ve tekerlekli sandalyelilerin değil ama herkesin hayatını.
AB: Teşekkürler.
(Alkış)