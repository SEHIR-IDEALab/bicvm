İyi akşamlar. Burada, TEDxKrakow'da bulunmaktan gurur duyuyorum. Bugün dünyayı değiştirebilen ve hali hazırda değiştiren bir olgu hakkında konuşmak istiyorum, bu olgunun adı halkın gücü. Konuşmama bir anektod ile başlamak istiyorum, ya da aranızda Monty Python sevenler varsa, Monty Python türünden bir skeç ile.
Tamam o zaman, günlerden 15 Aralık 2010. Biri sizinle iddiaya girdi. Kristal bir küreden bakıp geleceği göreceksiniz. Ve gördüğünüz kesinlikle çıkacak. Ancak bunu bütün dünya ile paylaşmanız gerekiyor. Anlaştık mı? Fazla merak öldürürmüş. İddiayı üstlendiniz. Kristal küreye baktınız. Bir saat sonra ulusal kanalın bulunduğu binada oturuyorsunuz, bir konuşma programındasınız ve hikayeyi anlatıyorsunuz. "2011 bitmeden, Bin Ali ve Mübarek ve Kaddafi devrilecek ve yargılanacak. Yemen'de Salih ve Suriye'de Esad'ın karşı bir muhalefet doğacak veya çoktan yıkılmış olacaklar. Usame bin Ladin ölecek, Ratko Mladiç Lahey'de yargılanacak." Haber spikeri size yüzünde tuhaf bir bakışla bakıyor ve hepsinin üzerine şunu ekliyorsunuz, "Atina, Madrid ve New York'ta binlerce genç Araplardan ilham aldıklarını söyleyerek sosyal adalet için protesto düzenleyecekler."
Bir de bakmışsınız ki, iki tane beyaz önlüklü arkanızda belirmiş. Size bir deli gömleği veriyorlar, ve en yakın tımarhaneye götürüyorlar.
Ve bugün size bu yılın kötü adamlar için kötü bir yıl olmasının arkasındaki güç olarak gözüken bir olgudan bahsetmek istiyorum ve bu olgunun adı halkın gücü.
Aslında halkın gücü çok yeni bir şey değil. Gandhi'nin İngilizleri Hindistan'dan çıkarmasını sağladı. Martin Luther King'in tarihi bir ırk mücadelesini kazanmasını sağladı. Lech Walesa'nın bir milyon Sovyet askerini Polonya'dan çıkararak, bildiğimiz üzere Sovyetler Birliği için sonun başlangıcı oldu.
Peki, bunda yeni olan ne var? Bugün sizinle paylaşmak istediğim bir fikir aslında çok yeni gözüküyor; bu fikir ise başarılı bir pasif direniş hareketi sergilemek için öğrenilebilecek ve öğretilebilecek bir takım kurallar ve beceriler olduğu. Eğer bu doğruysa, bu hareketlere destek olabiliriz.
Şimdi, ilk olarak, analitik beceriler. Her şeyin başladığı Orta Doğu'yu ele alalım, bunca zamandır tamamen yanlış anladığımız Orta Doğu'dan. Sanki donmuş bir bölge, tıpkı bir buzdolabı gibi ve içinde sadece iki çeşit yemek var: Mübarek ve Ben Ali gibi askeri veya polis diktatörlüklerinin temsil ettiği biftek veya patates ki onlar da Tahran türü teokratik rejimler. Ve buzdolabı açılıp da içinden milyonlarca seküler genç ayaklanıp bir şeyleri değiştirmek için ortaya çıkınca herkes şaşırdı. Neden acaba? Nüfuz dağılımını kimse biliyor mu? Mısırlıların ortalama yaşı ne? 24. Mübarek kaç yıldır iktidarda? 31. Bu sistem: sadece çağdışı. Tarihi geçmiş ve Arap Dünyasındaki genç insanlar bir sabah uyandılar ve gücün kendi ellerinde olduğunu gördüler. Yılın geri kalanı gözümüzün önünde. Bilin bakalım ne oldu? Epsilon Nesli kendi kuralları, kendi araçları kendi oyunları ve bana biraz yabancı gelmeye başlayan kendi dilleriyle. Artık 38 yaşındayım. Avrupa'da sokakları dolduran insanların yaşlarına bakın? Bana öyle geliyor ki Epsilon Nesli güçleniyor.
Başka bir örnek vermeme izin verin. Dünyanın her yerinden insanlarla tanışıyorum ve onlar biliyorsunuz, akademisyenler ve profesörler ve doktorlar ve her zaman şartlardan bahsediyorlar. "Halkın gücü ancak rejim çok baskıcı değilse işe yarar." derler. "Halkın gücü ancak milletin yıllık geliri X ile Z değerleri arasındaysa işe yarar." derler. "Halkın gücü ancak ortada dış güçlerin baskısı varsa işe yarar." derler. "Halkın gücü ancak petrol yoksa işe yarar." derler. Yani, ortada bazı şartların olması gerektiğini söylerler. Ancak son gelişmelerden anlaşılan o ki mücadelede yanınızda getirdiğiniz yetenekleriniz şartlardan çok daha önemli, ki bu yetenekler birlik, planlama ve pasif direniş disiplinini koruma yetenekleri.
Bir örnek vermeme izin verin. Ben Sırbistan'dan geliyorum, kocaman egolarıyla 18 muhalefet partisi liderini bir araya getirip Slobadan Miloseviç'e karşı tek bir aday arkasında toplayabilmek 10 yılımızı aldı. Ama sonunda ne oldu? O gün onun yenildiği gündü. Şimdi Mısırlılara bakalım, Tahrir Meydanında ateş yakıyorlar bireysel sembollerinden kurtuluyorlar. En nihayetinde sokaklarda sadece Mısır bayrağı altında toplanıyorlar. Şimdi size karşı bir örnek vereyim. Lukaşenko'ya karşı dokuz tane başkan adayı var. Sonucun ne olacağını göreceksiniz. Sonuç olarak birlik çok önemli ve bu elde edilebilir. Aynı şey planlama için de geçerli. Aynı zamanda hem şiddet içermeyen hem spontan gelişen hem de başarılı olan bir sivil devrim? Öyle bir şey dünyada yok. Genç insanların yolun ortasında polis veya asker ile arkadaşlık kurduğunu gördüğünüzde, bilin bunu daha önce birileri planlıyordu. Ve son olarak, barışçıl disiplin ve bütün oyunu değiştiren unsur bu olsa gerek. Eğer barışçıl disiplini koruyabilirseniz, istisnasız kazanırsınız. 100,000 kişilik barışçıl bir yürüyüştesiniz ve bir gerizekalı veya bir provakatör etrafa taş atıyor, bilin bakalım kameralar kimi çekti? O adamı. Tek bir şiddet eylemi kelimenin tam manasıyla bütün eyleminizi mahvedebilir.
Başka bir konuya geçelim. Taktik ve strateji seçimleri. Barışçıl direnişte uygulayabileceğiniz belli başlı kurallar vardır. Her şeyden önce ufak başlarsınız. Sonra, sadece kazanabileceğiniz eylemleri seçersiniz. Bu odada sadece 200 kişi var. Milyonların Yürüyüşü için çağrı yapmamız saçma olur. Anca bütün gece boyunca bütün Krakow şehrine graffiti yapmayı organize etsek? Bütün şehir öğrenir. Yani durumla ilgili en uygun taktikleri seçiyoruz, özellikle burada gördüğünüz küçük yayılma taktikleri. Şiddet içeren müdahalelere karşı çok etkililer. Bu resimde kullanılan en iyi taktiklerden birine şahit olmaktayız. Burası Tahrir Meydanı, bütün uluslararası camia İslamcıların devrimi bastırmasından sürekli endişe duyuyordu. Ancak burada Hristiyanları o sırada namaz kılan Müslümanları korumak için bir araya getirdiler, binlerce Müslüman ise Kıpti Hristiyanların düğününü kutladı. Bütün dünyanın algısı bir anda değişti, ancak bunların hepsini birileri önceden düşünüyordu. Anlayacağınız, bir yerde toplanıp slogan atmak ve kolluk güçlerine caka satmak dışında yapabileceğiniz çok daha fazla şey var.
Analitikçilerin normal olarak hesaba katmadığı ama son derece önemli başka bir etken daha var. Bir yanda korku ve ilgisizlik, öbür yanda coşku ve mizah ve bu ikisinin arasındaki dinamikler. Tıpkı bir bilgisayar oyunundaki gibi. Mevcut bir durum ve bununla ilgili şiddetli bir korku var. Ancak coşkuyu işin içine katınca, korkunun eriyip gittiğini görüyorsunuz. İkinci gün, normalde tam tersi olması gerekirken Mısır'da insanların polise koştuğunu görüyorsunuz. Orada bir şeylerin olduğunu rahatlıkla söyleyebilirsiniz.
Ve ardından mizah geliyor. Mizah gerçekten çok güçlü bir koz ve şüphesiz Polonya'da çok etkiliydi. Bilirsiniz, biz bu büyük ve hicivli eylemi yaptığımız zaman Sırbistan'da bir avuç kafadan çatlak öğrenciydik. Bir petrol varilinin üzerine Bay Başkan'ın portresini yapıştırdık ve ana caddenin ortasına koyduk. Varilin üzerinde bir delik vardı ve gelip içine bozuk para attığınızda bir beyzbol sopası alıp suratının tam ortasına vuruyordunuz. Çok ses çıkıyordu. Biz de yakınlarda bir kafede kahve içiyorduk, çok geçmeden insanlar sıraya dizilmiş bu sevimli hareketi yapmak için bekliyorlardı. Durun, her şey daha yeni başlıyor. Asıl gösteri polis gelince patlak verdi. Ne yapacaklardı? Bizi tutuklayacaklar mıydı? Biz gözükmüyorduk. Bir kaç bina ötedeki kahve dükkanından olan biteni izliyorduk. Çocuklarıyla alışveriş yapan insanları mı tutuklayacaklardı? Çok saçma olurdu. Yapabilecekleri en saçma hareketi yaptıklarını tahmin edebiliyorsunuzdur: Varili tutukladılar. Ve şimdi de polislerin üzerinde dağılmış bir surat olan bir varili ekip arabasına götürdüğü bir resim, o gün haber fotoğrafçılar için gerçekten unutulmaz bir gündü.
Demek istediğim, yapabileceğiniz bir çok şey var ve mizahı her zaman kullanabilirsiniz. Mizah hakkındaki en önemli şeylerden birisi de: Acıtması, çünkü bu adamlar kendilerini gerçekten çok ciddiye alıyorlar. Eğer onlarla dalga geçerseniz, gerçekten incinirler.
Şimdi herkes internette majesteleri hakkında konuşuyor ve çok da etkili bir yetenek, ancak aceleye kapılarak her şeyi Facebook Devrimi, Twitter Devrimi diye etiketlemeyin. Esas olay ile araçları birbirinden karıştırmayın. İnternet ve oluşturduğu yeni medya işlerin daha hızlı ve ucuz olması hususunda çok etkili olduğu doğru. Aynı zamanda sağladığı gizlilikten dolayı katılımcılar için daha güvenli.
İnternetin çok önemli bir başka kullanımını da devlet tarafından barışçıl göstericilere uygulanan şiddetin ifşa edilmesi. Burada gördüğünüz Hepimiz Halid Said'iz grubu Mısır'da Wael Ghonim ve arkadaşı tarafından yapıldı. Burada polis tarafından darp görmüş bir adamın yüzünü görüyoruz. Kamuoyunun önüne böyle sunuldu ve belki de Mısır'da bardağı taşıran son damla bu oldu.
Ama kötü haberler de var. Barışçıl direniş gerçek dünyada, sokaklarda kazanıldı. Toplumunuzu hiçbir zaman demokrasi veya ekonomik konularda internette bir şeylere tıklayarak değiştiremezsiniz. Alınması gereken riskler ve mücadeleyi kazanması gereken gerçek yaşayan kişiler var.
Şimdi milyon dolarlık soru geliyor: Arap Dünyasına ne olacak? Arap Dünya'sındaki genç insanlar üç diktatörü devirme ve bölgedeki güç yapılarını sarsma Ürdün ve Fas'daki akıllı kralları ikna edip önemli reformlar yapmalarını sağlama konusunda ne kadar başarılı olsalar da, sonuçların ne olacağı hala belli değil. Mısır ve Tunus bu geçiş dönemini atlatabilecek mi yoksa durum kanlı etnik ve dini çatışmalara mı evrilecek, Suriye'liler hali hazırda binlerce kişinin ölümüne sebep olan her gün maruz kaldıkları şiddet karşısında barışçıl disiplinlerini koruyabilecekler mi, yoksa silahlanarak çirkin bir iç savaşa mı girecekler. Bu devrimler boylu boyunca demokrasiye mi varacak yoksa asker veya marjinal grupların müdahelesi ile bozulacak mı? Şu an bir şey diyemiyoruz. Aynı şey coşkulu gençlerin dünyanın her yerinde işgal gösterileri ile ses çıkardığını gördüğümüz Batı ülkeleri için de geçerli. Dünyada böyle bir akım mı ortaya çıkacak? Yeteneklerini, coşkularını ve stratejilerini kullanarak gerçekten ne istediklerini keşfedip reform için baskı yapacaklar mı, yoksa sadece oturup nefret ettikleri şeyler hakkında şikayet mi edecekler? İki taraf arasındaki fark bu.
Peki istatistikler ne söylüyor? Arkadaşım Maria Stephan kitabında şiddet içeren ve barışçıl eylemleri kapsamlı bir şekilde ele alıyor ve şaşırtıcı veriler var. Son 35 yıla ve diktatörlükten demokrasiye doğru yapılan sosyal geçişlere bakarsanız, 67 farklı vakadan 50 tanesinde barışçıl direnişin kilit rol oynadığını görürsünüz. Bu olguya bakmak için başka bir sebep de bu. Epsilon Neslini incelemek ve yeteneklerini ve cesaretlerini birleştirip barışçıl direniş için kullanarak bizim neslimizin bu dünyada yarattığı dağınıklığı bir nebze olsun toparlayacaklarına dair bir umut beslemek ve onlara hak vermek için yeterli bir sebep. Teşekkür ederim. (Alkış)