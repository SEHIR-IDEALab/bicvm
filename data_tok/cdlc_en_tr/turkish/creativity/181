Merhaba. Bugün, yapmakta olduğumuz bazı çalışmaları paylaşmak istiyorum. Bu çalışmaları hâlen gerçekleştirmekte olduğumuz için, hâlâ çoğunlukla sezgi ve sır alemi içinde çalışıyoruz. Evet, her bir çalışma sayesinde bulmayı umduğumuz bazı deneyimleri anlatmaya çalışacağım.
Evet, ilk çalışmanın adı Imperial Monochromes (İmparatorluk Monokromları). İzleyici bir nevi şüphe duymadan odaya girer ve duvarda dağınık bir kompozisyonda duran bu panellere bakış atar. Saniyeler içinde, paneller izleyicinin varlığını fark etmiş gibi, panikler gibi olup, düzgün simetrik bir şekle girerler. (Gülüşmeler) İşte bunlar iki durumun eskizleri. Biri tam kaos. Diğeri ise mutlak düzen. Bir durumdan diğerine geçmenin ne kadar küçük bir değişiklik gerektirdiğini görmek istiyorduk. Bu, aynı zamanda bize resimle ilgili çok farklı iki geleneği hatırlattı. Biri 15. yüzyıl mozaik tabletleri ve diğeri yaklaşık 100 yıl önceki, Malevich'in soyut kompozisyonları. Şimdi size bir video göstereceğim. Boyutu algılamanız için, en büyük panel yaklaşık iki metre uzunlukta. Yaklaşık bu kadar. Ve küçük olan da A4 büyüklüğünde. Evet, izleyici alana girer ve hazır ola geçerler. Ve bir süre sonra, eğer izleyici alanda kalmaya devam ederse, paneller bir bakıma izleyicinin varlığına karşı duyarsız hale gelir ve rahatlayıp tekrar bağımsız davranırlar, ta ki odada başka bir varlık ya da hareket hissedinceye dek, o zaman tekrar dikkat kesilirler. (Gülüşmeler) Burada paneller arasındaki düzen hissini sanki izleyici kışkırtıyormuş gibi geliyor, ancak diğer şekilde de olabilir, yani paneller önceden şartlandıkları davranışlarına öylesine takılmışlar ki, bir zorba rolü ile izleyiciye bir nevi saldırıyorlar.
Böylece, daha sessiz, küçük bir çalışma olan Handheld (Elde Taşınan)'e geldik. İzleyici duvarın en sonuna asılmış bir parça kağıt görür, ancak yaklaşınca, boş bir A4 ya da dosya kâğıdı büyüklüğündeki bir sayfa kağıt olduğunu görürsünüz, küçük bir parça tahtadan büyük itina ve dikkatle oyulduğu belli olan iki küçük el tarafından iki yandan tutulmuştur. İzleyici heykelin tamamının çok hafifçe hareket ettiğini de görür, sanki bu iki el sayfayı çok uzun süre hiç hareket ettirmeden tutmaya çalışıyormuş ve bir şekilde beceremiyormuş gibi. İşte hareketteki bu dengesizlik, elde taşınan kameralarla alınan görüntülerdeki sabit olmayan yapıya çok benzemektedir. İşte burada size art arda iki klip göstereceğim. Bir tanesi sabit kamera ile diğeri ise elde taşınan kamera ile. Ve hemen videonun dengesiz yapısının, bir izleyicinin varlığına ve subjektif bir bakış açısına işaret ettiğini görürsünüz. Böylece kamerayı ortadan kaldırıp, o hareketi panele transfer ettik. İşte video bu. Diğer eli hayal etmeniz gerekiyor. Henüz bitmedi. Bize kalırsa, biraz mütevazi bir hareketi çağrıştırmaya çalışıyoruz, sanki bu devasa kâğıt parçasının ardında kollarını uzatan küçük bir insan varmış gibi. Bir bakıma, izleyicinin hizmetinde olmak ve önündeki izleyiciye bir parça kâğıdı çok kibar şekilde sunmak için çaba miktarını göstermektedir.
Bir sonraki çalışma Decoy (Tuzak). Bu, mukavvadan bir model, nesne yaklaşık benim uzunluğumda. Yuvarlak bir vücudu, iki kolu ve çok uzun, kafa benzeri anteni var, tek amacı ise dikkati kendine doğru çekmek. Bir izleyici geçtiği zaman, bir o yana, bir bu yana sallanıyor ve kişi yaklaştıkça kollarını giderek daha çılgınca hareket ettiriyor. İşte ilk test senaryosu. İki hareketi entegre edilmiş halde görüyorsunuz ve nesne tüm varlığını bu çaresizlik ifadesine adamış görünüyor. Ancak fikir şu, kişinin ilgisini bir kez çekince, artık daha fazla ilgilenmiyor ve dikkatini çekecek başka bir kişiyi aramaya başlıyor. (Gülüşmeler) İşte bu, Decoy'un imal edilmiş son hali. Sanki seri üretilmiş gibi görünüyor, sanki bir fabrikadan çıkmış gibi, elektrikli süpürgeler ve çamaşır makineleri gibi. Hep çok kişisel bir alanda çalıştığımız için, bu tüketici estetiğinin bir nevi nesneyi kişiliksizleştirmesini ve en azından görünüşünde biraz da olsa bize mesafe koymasını seviyoruz. Ve bize göre bu, gerçekte ilginizi gerektiren şeylerden dikkatinizi uzaklaştırmaya çalışan bir çeşit kötü yaratık, ancak aynı zamanda yardıma çok ihtiyacı olan bir figür de olabilir. Bir sonraki çalışma bir nesne, aynı zamanda bir tür ses enstrümanı. Seyircilerin büyüklüğüne göre ölçeklenmiş bir amfi tiyatro şeklinde, sahnedeki birinin algıladığı büyüklükte. Durduğum yerden her biriniz bu kadar büyüklükte görünürsünüz ve seyirciler de bir nevi görüş alanımın tamamını kapsıyor. 996 tane küçük figür seyirci olarak oturuyor. Kendi isteklerine göre alkışlamaya mekanik olarak mümkün kılınmışlar. Bu demek ki, her biri alkışlayıp alkışlamayacağına ve ne zaman alkışlayacağına, ne kadar sert, ne kadar uzun alkışlayacağına, çevresindekilerden nasıl etkileneceğine ve diğerlerini nasıl etkileyeceğine ve yeniliğe katkıda bulunup bulunmayacağına karar verebilir. Böylece gösterici seyircilerin önüne çıkınca, bir tepki alacaktır. Birkaç alkış ya da güçlü bir alkışlama olabilir ve ardından gösterici sahneyi terk edinceye kadar bir şey olmaz ve sonra izleyiciler tekrar tepki verir. Bu tepki, seyircilerin bazılarından gelen çok cılız bir el çırpma da, çılgınca bir alkış yağmuru da olabilir. Bize kalırsa, biz seyirciye gerçekten de kendisi nesneymiş ya da organizmaymış gibi bakıyoruz, bir bakıma müziğe benzer bir niteliği de var, bir enstrümana. Gösterici oldukça karmaşık ve çeşitli, farklı nüanslara sahip müzikal veya ses motiflerini ortaya çıkararak bunu çalabilir, ancak belli bir tür tepki için izleyiciyi aslında kışkırtamaz. Bundan dolayı, bir yargılama, kapris ve tedirginlik hissi içeriyor. Aynı zamanda, cezbedici ve tuzağa benzer bir niteliği de var. İşte burada görüyorsunuz, iki eli oluşturmak için kafanın ayrılması görüntüsü yüzünden oldukça heyecanlıyız. İşte burada küçük bir görsel animasyon, sanki beynin iki yanı, ikilik ve gerginliğe bir nevi anlam vermek için birbirine çarpıyor gibi. Ve işte bir prototip. 996'sının içinde kaybolmak için sabırsızlanıyoruz.
Tamam, bu da son çalışma. Adı Framerunners (Çerçeve koşucuları). Bir pencere fikrinden geliyor. Bu, stüdyomuzdaki gerçek bir pencere ve gördüğünüz gibi, üç farklı kalınlıktaki tahta bölmeden meydana gelmiş. İşte biz de kendi çerçeve veya iskeletimizi oluşturmak için aynı pencere yapısını kullandık, bu bir odaya asılı duruyor ve her iki taraftan da görülebiliyor. Bu çerçeve, küçük figür kabilesi tarafından mesken tutulmuş. Bunlar da üç farklı büyüklükteler, sanki tek düzlemde bir nevi perspektif ya da manzara izlenimi uyandırır gibi. Her bir figür, hat üstünde ileri ve geri koşabiliyor ve iki bitişik hattın arkasına saklanabiliyor. Bu çok dar çerçeveye tezat olarak, bu figürlere komik ve gülünç sayılır bir özellik vermeyi istedik, sanki bir kuklacı onları alıp hat üstünde fiziksel olarak oynatıyor gibi. Bu figürlerin hoplaya zıplaya gitmesi fikrini seviyoruz, sanki gamsız ve tasasızlar, umursamaz ve mutlular gibi, ta ki seyirciden bir hareket sezinceye dek, işte o zaman en yakın duvara saklanıyorlar. Bize göre, bu çalışma da kendi ikilemini ortaya koyuyor. Bu figürler, bu güçlü çerçeve içine bir nevi kısılmışlar, sanki bir hapishane gibi, ancak aynı zamanda da bir kale gibi, çünkü bu onların kayıtsız, naif, tasasız ve dış dünyadan oldukça habersiz olmasını sağlıyor. Böylece bahsettiğim bu gerçek hayata dair nitelikler, çok özel bir teknik konfigürasyona bir nevi dönüştürülmüş durumda. Ve ilk prototipi geliştirmek için ETH Zurich ile beraber çalıştığımız için çok şanslıydık. İşte burada görüyorsunuz, animasyonlarımızdan hareketli çarklar ortaya çıkarttılar ve kafayı aşağı yukarı sallama hareketi ile ileri geri hareketini entegre eden bir hareket yarattılar. Aslında oldukça küçük. Görüyorsunuz avucuma sığabiliyor. O yüzden, stüdyoda gerçekten çalıştığını gördüğümüz zamanki heyacanımızı hayal edin ve işte burada.
(Gülüşmeler)
Teşekkürler.
(Alkış)